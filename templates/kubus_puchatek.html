<p>A. A. MILNE</p>
<p>Kubuś Puchatek</p>
<p>PRZEDMOWA</p>
<p>Oprócz tej książki była jeszcze inna książka o Krzysiu i ten, kto ją czytał, przypomni</p>
<p>sobie, że Krzyś miał kiedyś swojego łabędzia (a może to łabędź miał swojego Krzysia? – nie</p>
<p>wiem na pewno, jak tam było), a ponieważ łabędź był pokryty białym puchem, Krzyś nazwał</p>
<p>go Puchatkiem. Było to bardzo dawno temu i kiedy pożegnaliśmy się ze sobą, po prostu</p>
<p>wzięliśmy sobie to imię, bośmy nie myśleli, aby się ono mogło jeszcze kiedyś w życiu</p>
<p>łabędziowi przydać. Więc kiedy Krzyś dostał misia i miś powiedział, że chciałby mieć jakieś</p>
<p>niezwykłe imię, Krzyś powiedział od razu, że będzie się nazywał Kubuś Puchatek. I tak się też</p>
<p>stało.</p>
<p>Więc kiedy już wam wytłumaczyłem, skąd wzięło się imię Puchatek, wytłumaczę wam,</p>
<p>skąd wziął się Kubuś.</p>
<p>Każdy, kto przyjedzie do naszego miasta, musi koniecznie pójść do Zoologicznego</p>
<p>Ogrodu. Są ludzie, którzy zaczynają zwiedzenie ogrodu od początku zwanego WEJŚCIE i</p>
<p>strasznie prędko idą od klatki do klatki, i zanim się kto obejrzy, już są przy bramie, na której</p>
<p>napisane jest WYJŚCIE. Ale są inni, bardzo mili ludzie, którzy idą prosto do zwierzęcia, które</p>
<p>lubią najbardziej, i tam się zatrzymują. Więc kiedy Krzyś przychodzi do Zoologicznego</p>
<p>Ogrodu, idzie od razu do klatki, w której są niedźwiedzie, mówi coś po cichutku trzeciemu</p>
<p>dozorcy z lewej strony, drzwi otwierają się i przechodzimy przez ciemne korytarzyki, a potem</p>
<p>po stromych schodach idziemy do pewnej klatki, która się otwiera i wyłazi z niej coś</p>
<p>brunatnego i kosmatego, i Krzyś z okrzykiem: “Ach, Misiu!” rzuca mu się w ramiona. Otóż</p>
<p>ten niedźwiedź nazywa się Kubuś. To imię bardzo do niego pasuje, co świadczy o tym, że jest</p>
<p>to świetne imię dla misiów. Ale najzabawniejsze jest to, że nie możemy sobie przypomnieć, czy</p>
<p>Kubuś dostał imię po Puchatku, czy Puchatek po Kubusiu. Kiedyś wiedzieliśmy, aleśmy o tym</p>
<p>zapomnieli...</p>
<p>Tyle właśnie napisałem, gdy Prosiaczek spojrzał na mnie i powiedział swoim</p>
<p>piskliwym głosikiem: “A o mnie nic?”. “Drogi Prosiaczku – odpowiedziałem – cała książka</p>
<p>jest o tobie”. “O mnie? – zapiszczał. – Widzę, że jest także o Puchatku”. Więc muszę wam</p>
<p>wytłumaczyć, o co chodzi. Prosiaczek jest zazdrosny bo myśli, że cała Wielka Przedmowa</p>
<p>będzie poświęcona Puchatkowi. Puchatek, oczywiście, jest główną i ulubioną postacią w tej</p>
<p>książeczce, ale w wielu miejscach zjawia się Prosiaczek, tam gdzie o Puchatku wcale nie</p>
<p>może być mowy. Bo nie możecie na przykład wziąć z sobą Puchatka do szkoły, tak żeby nikt o</p>
<p>tym nie wiedział. A Prosiaczek jest tak malutki, że świetnie mieści się w kieszeni, gdzie jest</p>
<p>bardzo przyjemnie wyczuwać go wtedy, kiedy się nie wie na pewno, czy dwa razy siedem jest</p>
<p>dwanaście, czy dwadzieścia dwa. Prosiaczek lubi czasem wysunąć się z kieszeni i wtedy ma</p>
<p>okazję zajrzeć do kałamarza. Dzięki temu jest bardziej wykształcony od Puchatka. Ale,</p>
<p>prawdę mówiąc, Puchatek nie dba o to. “Są tacy, co mają rozum – powiada – a są tacy, co go</p>
<p>nie mają, i już”.</p>
<p>A teraz wszystkie inne zwierzęta pytają: “A czy o nas też coś będzie?”. Więc może</p>
<p>zrobię najlepiej, jeśli skończę pisanie Przedmowy i zacznę pisać samą książkę.</p>
<p>A U T O R</p>
<p>Rozdział I</p>
<p>w którym poznajemy się z Kubusiem Puchatkiem i z pszczołami, i tu zaczyna się opowiadanie</p>
<p>Przedstawiam wam Misia Puchatka, który właśnie w tej chwili schodzi po schodach.</p>
<p>Tuk-tuk, tuk-tuk, zsuwa się Puchatek na grzbiecie, do góry nogami, w tyle za Krzysiem, który</p>
<p>go ciągnie za przednią łapkę. Odkąd Puchatek siebie pamięta, jest to jedyny sposób</p>
<p>schodzenia ze schodów, choć Miś czuje czasami, że mógłby to robić zupełnie inaczej, gdyby</p>
<p>udało mu się przestać tuktać choćby na jedną chwilę i dobrze się nad tym zastanowić. A</p>
<p>potem znów mu się zdaje, że chyba nie ma na to innego sposobu. Tak czy siak, Miś zjechał</p>
<p>już na dół i gotów jest zapoznać się z wami. Proszę bardzo: oto jest Kubuś Puchatek.</p>
<p>Kubuś Puchatek lubi od czasu do czasu najrozmaitsze zabawy, a czasem znów lubi</p>
<p>siąść spokojnie przed kominkiem i posłuchać jakiejś ciekawej historyjki. Tego wieczoru...</p>
<p>– A jakiej historyjki? – spytał Krzyś. – Czy mógłbyś opowiedzieć Kubusiowi którąś z</p>
<p>nich?</p>
<p>– Myślę, że tak – odrzekłem. – A jak ci się zdaje, jakie historyjki Kubuś lubi</p>
<p>najbardziej?</p>
<p>– O sobie samym. Bo to już jest taki Miś.</p>
<p>– Aha, rozumiem.</p>
<p>– Więc opowiesz mu?</p>
<p>– Spróbuję.</p>
<p>– No i spróbowałem.</p>
<p>* * *</p>
<p>Pewnego razu, bardzo dawno temu, mniej więcej w zeszły piątek, mieszkał sobie</p>
<p>Kubuś Puchatek zupełnie sam w lesie, pod nazwiskiem pana Woreczko.</p>
<p>– A co to znaczy pod nazwiskiem? – zapytał Krzyś.</p>
<p>– To znaczy, że na drzwiach na tabliczce miał wypisane złotymi literami nazwisko, a</p>
<p>mieszkał pod nim.</p>
<p>– Kubuś Puchatek nie wiedział dobrze, jak to jest – powiedział Krzyś.</p>
<p>– Ale teraz już wiem – odezwał się mrukliwy głos.</p>
<p>– Więc słuchaj dalej – powiedziałem. – otóż pewnego dnia Puchatek wyszedł na</p>
<p>spacer, aż zaszedł na polankę w środku lasu, a pośrodku tej polanki rósł wielki dąb i z samego</p>
<p>jego wierzchołka dochodziło głośne bzykanie.</p>
<p>Kubuś Puchatek usiadł sobie pod tym dębem, podparł głowę na łapkach i zaczął</p>
<p>rozmyślać.</p>
<p>Z początku powiedział do siebie samego: – To bzykanie coś oznacza. Takie bzyczące</p>
<p>bzykanie nie bzyka bez powodu. Jeżeli słyszę bzykanie, to znaczy, że ktoś bzyka, a jedyny</p>
<p>powód bzykania, jaki ja znam, to ten, że się jest pszczołą.</p>
<p>Potem znów pomyślał dłuższą chwilę i powiedział: – A jedyny powód, żeby być</p>
<p>pszczołą, to ten, żeby robić miód.</p>
<p>Po czym wstał i powiedział: – A jedyny powód robienia miodu to ten, żebym ja go</p>
<p>jadł. – I zaczął włazić na drzewo.</p>
<p>Właził, właził coraz wyżej, coraz wyżej, coraz wyżej, a gdy wreszcie wlazł na górę,</p>
<p>prawie do połowy drzewa, taką sobie pioseneczkę-mruczaneczkę Miś zaśpiewał:</p>
<p>Dziwny jest niedźwiedzi ród,</p>
<p>Że tak bardzo lubi miód,</p>
<p>Bzyk-bzyk-bzyk, ram-pam-pam</p>
<p>Co to znaczy? Nie wiem sam.</p>
<p>Potem wlazł jeszcze wyżej... i jeszcze wyżej... i jeszcze trochę wyżej. Gdy tak właził,</p>
<p>ułożył sobie inną piosenkę:</p>
<p>Gdyby Pszczołami były Niedźwiadki,</p>
<p>Nisko na ziemi miałyby chatki,</p>
<p>A że tak nie jest, oto przyczyna,</p>
<p>Że się musimy na drzewa wspinać.</p>
<p>Był coraz bardziej zmęczony, więc zaśpiewał Żałosną Piosenkę. Już, już dobrał się</p>
<p>prawie do miodu, gdy naraz...</p>
<p>Trach!</p>
<p>– Ratunku! – zawołał Puchatek zlatując na gałąź o pół łokcia niżej. – Gdybym zamiast</p>
<p>tego... – powiedział i nie skończył, bo zleciał na następną gałąź o dwa łokcie niżej. –</p>
<p>Domyślacie się chyba, co miałem zamiar zrobić – wyjaśnił Puchatek fikając koziołka i</p>
<p>zlatując na łeb, na szyję na inną gałąź o trzy łokcie niżej. – Oczywiście, że to było z mojej</p>
<p>strony raczej... – przyznał spadając na następne sześć gałęzi. – A wszystko to, moim zdaniem,</p>
<p>przez to – powiedział opuszczając ostatnią gałąź i fikając przy tym trzy koziołki – wszystko to</p>
<p>przez to, że zanadto lubię miodek. Ratunku! – zawołał padając z wdziękiem w krzaki jałowca.</p>
<p>Wylazł z zarośli, wyjął z nosa kolące igły i znów zaczął rozmyślać i pierwszą osobą, o</p>
<p>jakiej pomyślał, był Krzyś.</p>
<p>– O mnie? – zapytał Krzyś drżącym ze wzruszenia głosem.</p>
<p>– Tak, o tobie.</p>
<p>Krzyś nic nie mówił, tylko oczy jego stawały się coraz większe i większe, a policzki</p>
<p>coraz czerwieńsze.</p>
<p>Otóż Kubuś Puchatek poszedł do swego przyjaciela Krzysia, który mieszkał za</p>
<p>zielonymi drzewami na drugim krańcu Lasu.</p>
<p>– Dzień dobry, Krzysiu! – powiedział Puchatek.</p>
<p>– Dzień dobry, Kubusiu Puchatku! – powiedziałeś.</p>
<p>– Chciałbym wiedzieć, czy masz pod ręką coś w rodzaju balonika.</p>
<p>– Balonika?</p>
<p>– Tak. Idąc do ciebie tak sobie mówiłem: “Ciekaw jestem, czy też Krzyś ma pod ręką</p>
<p>coś w rodzaju balonika?”. Właśnie tak sobie mówiłem myśląc o balonikach.</p>
<p>– A na co ci balonik? – spytałeś.</p>
<p>Kubuś Puchatek rozejrzał się dokoła, czy nikt nie słucha, położył łapkę na pyszczku i</p>
<p>powiedział ledwo dosłyszalnym szeptem:</p>
<p>– Miód!</p>
<p>– Ale co ma balonik do miodu?</p>
<p>– Ma – odparł Puchatek.</p>
<p>Otóż właśnie tak się zdarzyło, że poprzedniego dnia byłeś na zabawie u twojego</p>
<p>przyjaciela, Prosiaczka, i na tej zabawie dostaliście wszyscy baloniki, i tyś dostał duży,</p>
<p>zielony balonik, a jeden z krewnych-i-znajomych Królika dostał duży, niebieski balonik i</p>
<p>zapomniał zabrać go z sobą do domu, ponieważ był doprawdy za młody, żeby chodzić na</p>
<p>zabawy; a ty przyniosłeś ze sobą do domu i zielony, i niebieski balonik.</p>
<p>– A który wolisz? – zapytałeś Puchatka.</p>
<p>– Widzisz, to jest tak – odpowiedział Puchatek. – Kiedy się idzie po miód z</p>
<p>balonikiem, to trzeba się starać, żeby pszczoły nie wiedziały, po co się idzie. Więc jeśli ma się</p>
<p>z sobą zielony balonik, pszczoły mogą pomyśleć, że jest się częścią drzewa, i wcale nie</p>
<p>zauważyć tego, kto idzie, a jeżeli ma się niebieski balonik, mogą pomyśleć, że jest się tylko</p>
<p>kawałkiem nieba, i też nie spostrzec tego, kto idzie. A teraz chodzi o to, jaki balonik wybrać?</p>
<p>– A powiedz, czy pszczoły nie mogą cię zauważyć pod balonikiem? – spytałeś.</p>
<p>– Mogą albo nie mogą – odparł Kubuś Puchatek. – Z pszczołami nigdy nic nie</p>
<p>wiadomo. – Pomyślał przez chwilę i powiedział: – Postaram się wyglądać jak mała ciemna</p>
<p>chmurka. To je powinno zmylić.</p>
<p>– Wobec tego lepiej, żebyś miał niebieski balonik – powiedziałeś, i tak się też stało.</p>
<p>Więc poszliście obydwaj z niebieski balonikiem, a ty wziąłeś z sobą fuzję, tak tylko na</p>
<p>wszelki wypadek, jak to zwykle robisz, a Kubuś Puchatek poszedł w jedno bardzo błotniste</p>
<p>miejsce, które znał, zaczął się w nim okropnie tarzać i tarzać, aż zrobił się całkiem czarny; i</p>
<p>potem, kiedy balonik został porządnie nadęty i stał się bardzo, bardzo duży, Puchatek wziął w</p>
<p>obydwie łapki sznurek, uwiesił się na nim i z wdziękiem uleciał w powietrze. I bardzo szybko</p>
<p>znalazł się na wysokości drzewa, całkiem bliziutko nieba.</p>
<p>– Hura! – krzyknąłeś.</p>
<p>– Prawda, że to cudowne? – zawołał Kubuś Puchatek do ciebie z góry. – Jak ja</p>
<p>wyglądam z dołu?!</p>
<p>A ty mu odpowiedziałeś:</p>
<p>– Wyglądasz jak niedźwiedź uczepiony balonika.</p>
<p>– A nie – zapytał Puchatek zatroskany – a nie jak mała czarna chmurka na niebieskim</p>
<p>niebie?</p>
<p>– Nie bardzo.</p>
<p>– Ale może tam, w górze, to wygląda troszkę inaczej. Już ci raz mówiłem, że z</p>
<p>pszczołami nigdy nic nie wiadomo.</p>
<p>Nie było wiatru, który by poniósł go w stronę drzewa, tak że Miś wisiał nieruchomo w</p>
<p>powietrzu. Mógł widzieć miód, mógł wąchać miód, ale nie mógł dotknąć miodu.</p>
<p>Po krótkiej chwili zawołał w dół do ciebie:</p>
<p>– Krzysiu!</p>
<p>– Co?</p>
<p>– Zdaje mi się, że pszczoły coś z w ą c h a ł y .</p>
<p>– A co takiego?</p>
<p>– Nie wiem, ale mam wrażenie, że one się czegoś d o m y ś l a j ą .</p>
<p>– Może myślą, że chcesz się dobrać do ich miodu?</p>
<p>– Może. Z pszczołami nigdy nic nie wiadomo.</p>
<p>Znowu na chwilę zapadło milczenie, po czym Kubuś Puchatek zawołał na ciebie z</p>
<p>góry:</p>
<p>– Krzysiu!</p>
<p>– Co?</p>
<p>– Czy masz w domu parasol?</p>
<p>– Mam, a bo co?</p>
<p>– Chciałbym, żebyś go przyniósł i przechadzał się z nim tam i z powrotem, i mówił:</p>
<p>“Aj-aj-aj, zanosi się na deszcz”... Myślę, że to będzie świetny sposób na pszczoły.</p>
<p>A ty pomyślałeś w duchu: “Głupi, poczciwy Misiu” – ale nie powiedziałeś tego</p>
<p>głośno, bo lubisz go za bardzo, tylko poszedłeś do domu po parasol.</p>
<p>– Ach, jesteś nareszcie! – zawołał z góry Kubuś Puchatek, kiedy tylko wróciłeś pod</p>
<p>drzewo. – Byłem już o ciebie niespokojny. Jestem zupełnie pewien, że pszczoły stanowczo</p>
<p>coś p o d e j r z e w a j ą .</p>
<p>– Czy mam otworzyć parasol? – zapytałeś.</p>
<p>– Tak, tylko poczekaj chwilkę. Musimy być rozsądni. Najważniejsza pszczoła, jaką</p>
<p>mamy zmylić, to Królowa. Czy potrafisz odróżnić z dołu Królową Pszczół od innych?</p>
<p>– Nie.</p>
<p>– Szkoda. Ale trudno. Musimy sobie radzić inaczej. Teraz, kiedy ty będziesz</p>
<p>przechadzał się tam i z powrotem pod parasolem i mówił: “Aj-aj-aj, zanosi się na deszcz”, ja</p>
<p>z n ó w zaśpiewam Piosenkę Chmurek, taką jaką tylko Chmurka może zaśpiewać. A ty sobie</p>
<p>spaceruj!</p>
<p>No i wtedy, kiedyś ty przechadzał się tam i z powrotem i myślał, czy będzie deszcz,</p>
<p>czy nie będzie, Kubuś Puchatek zaśpiewał taką piosenkę:</p>
<p>Jak to miło Chmurką być</p>
<p>Niebem płynąć jak po wodzie.</p>
<p>Mała Chmurka na dzień dobry</p>
<p>Taką piosnkę śpiewa co dzień:</p>
<p>–Jak to miło Chmurką być,</p>
<p>Niebem płynąć jak po wodzie</p>
<p>I od rana na dzień dobry</p>
<p>Taką piosnkę śpiewać co dzień:</p>
<p>–Jak to miło Chmurką być...</p>
<p>Pszczoły bzykały podejrzliwie, jak to one mają w zwyczaju. Kilka z nich naprawdę</p>
<p>wyfrunęło z gniazda i zaczęło unosić się dokoła Chmurki, gdy Chmurka właśnie śpiewała</p>
<p>drugą zwrotkę swojej piosenki. I nawet jedna z pszczół usiadła na chwilę na nosie Chmurki,</p>
<p>ale zaraz odfrunęła.</p>
<p>– Krzysiu, aj, Krzysiu! – wrzasnęła Chmurka.</p>
<p>– Co?</p>
<p>– Myślę i myślę, i teraz już wiem na pewno, że to jest bardzo zły gatunek pszczół.</p>
<p>– Tak ci się zdaje?</p>
<p>– Zupełnie zły gatunek. I myślę, że one chyba robią kiepski miód. I zdaje się, że ja</p>
<p>chyba zejdę na dół. A co ty o tym myślisz?</p>
<p>– Ale jak?! – zawołałeś.</p>
<p>Kubuś Puchatek nie pomyślał o tym. Gdyby wypuścił sznurek z łapki, zleciałby na</p>
<p>ziemię i to mu się nie bardzo uśmiechało. Myślał więc dość długo, wreszcie powiedział:</p>
<p>– Krzysiu, musisz strzelić w balonik. Czy masz z sobą fuzję?</p>
<p>– Ma się rozumieć – powiedziałeś. – Ale jeśli to zrobię, balonik będzie na nic –</p>
<p>powiedziałeś.</p>
<p>– Tak, ale gdybyś tego nie zrobił – rzekł Puchatek – ja będę na nic.</p>
<p>Wobec tego wycelowałeś bardzo ostrożnie w balonik i wystrzeliłeś.</p>
<p>– Ojej! – wrzasnął Puchatek.</p>
<p>– Czy nie trafiłem? – zapytałeś, Krzysiu.</p>
<p>– Trafić trafiłeś – odpowiedział Puchatek – ale nie w balonik.</p>
<p>– Bardzo mi przykro – powiedziałeś i jeszcze raz strzeliłeś, ale tym razem już w</p>
<p>balonik, z którego powolutku wyszło powietrze, i Kubuś Puchatek opuścił się na ziemię.</p>
<p>Ale miał tak zesztywniałe łapki od ściskania sznurka, że przez cały tydzień trzymał je</p>
<p>wyciągnięte w górę. Ile razy mucha siadła mu na nosie, nie mógł odpędzić jej łapką, tylko</p>
<p>zdmuchiwał ją, ot tak: “puch, puch, puch!” i zdaje mi się, choć nie jestem tego pewien, że i</p>
<p>dlatego jeszcze nazwano Misia Puchatkiem.</p>
<p>Czy to już koniec historyjki? – zapytał Krzyś.</p>
<p>– Tak, to koniec t e j historyjki. Ale są jeszcze inne.</p>
<p>– O Puchatku i o mnie?</p>
<p>– I o Króliku, i o Prosiaczku, i o was wszystkich. Czy już ich nie pamiętasz?</p>
<p>– Pamiętam, tylko kiedy chcę je sobie przypomnieć, to zapominam.</p>
<p>– O tym, jak Puchatek i Prosiaczek polowali na Słonia...</p>
<p>– No i nie złapali go, prawda?</p>
<p>– Nie.</p>
<p>– Puchatek nie mógł, bo jest głupiutki. A czy ja go złapałem?</p>
<p>– O tym jest właśnie w tej historyjce.</p>
<p>Krzyś kiwnął główką.</p>
<p>– Przypominam sobie – powiedział Krzyś – tylko Puchatek już dobrze nie pamięta. I</p>
<p>Puchatek chciałby, żeby mu ją znowu opowiedzieć, bo on lubi prawdziwe historie, a nie</p>
<p>wymyślone.</p>
<p>– I ja tak myślę – powiedziałem.</p>
<p>Krzyś westchnął głęboko, wziął Misia za łapkę i, ciągnąć go za sobą, poszedł w stronę</p>
<p>drzwi. Przy drzwiach odwrócił się i powiedział:</p>
<p>– Czy możesz przyjść do mnie, jak będę w kąpieli?</p>
<p>– Mogę – odpowiedziałem.</p>
<p>– Ale ja go nie skaleczyłem, kiedy strzeliłem z fuzji, prawda?</p>
<p>– Nic a nic.</p>
<p>Krzyś kiwnął główką i wyszedł, a po chwili usłyszałem: t u k-t u k-t u k-t u k.</p>
<p>To Kubuś Puchatek wchodził za Krzysiem na górę po schodach.</p>
<p>Rozdział II</p>
<p>w którym Puchatek idzie z wizytą i wpada w potrzask</p>
<p>Pewnego pięknego dnia Miś, zwany przez swych przyjaciół Kubusiem Puchatkiem</p>
<p>albo krócej Puchatkiem, przechadzał się po Lesie, pomrukując dumnie pod nosem. Tego dnia</p>
<p>właśnie ułożył sobie małą piosenkę, gdy wczesnym rankiem robił przed lustrem swoje</p>
<p>codzienne ćwiczenia gimnastyczne na schudnięcie.</p>
<p>– Tra-la-la, tra-la-la – podśpiewywał, gdy wyprężył się w górę, jak tylko mógł, i</p>
<p>potem – tra-la, tra-la-la, ojej, ledwo żyję – gdy nie zginając kolan próbował dosięgnąć</p>
<p>palcami podłogi. Po śniadaniu powtarzał tę piosenkę raz po raz, dopóki nie nauczył się jej na</p>
<p>pamięć. Teraz wymrukiwał ją sobie bez zająknienia. Brzmiała ona mniej więcej tak:</p>
<p>Tra-la-la, tra-la-la,</p>
<p>Tra-la-la, tra-la-la,</p>
<p>Rum-tum-tum, tra-la-bum.</p>
<p>Rum-tum-tum, tra-la-bum.</p>
<p>Szedł więc sobie Puchatek i wesoło podśpiewywał, rozmyślając o tym, co kto robi i</p>
<p>jak to jest, kiedy się jest kim innym, aż zaszedł na piaszczysty wzgórek, gdzie była wielka</p>
<p>nora.</p>
<p>– Aha – rzekł Puchatek. - Rum-tum-tum, tra-la-bum. Jeśli wiem cokolwiek o</p>
<p>czymkolwiek, to ta nora oznacza Duże Towarzystwo – powiedział – a Duże Towarzystwo</p>
<p>oznacza Królika, a Królik oznacza łasowanie i słuchanie Mruczanki, i tak dalej.</p>
<p>Rum-tum-tum, tra-la-bum.</p>
<p>Puchatek wsadził łebek do nory i zaczął wołać:</p>
<p>– Hej, jest tam kto?!</p>
<p>Z głębi nory dał się słyszeć rumor, a potem zapadła cisza.</p>
<p>– To, co powiedziałem przed chwilą, było: “Hej, jest tam kto?!” – zawołał Puchatek</p>
<p>donośnym głosem.</p>
<p>– Nie! – zabrzmiała odpowiedź z wewnątrz. Po czym ten sam głos dodał: – Nie</p>
<p>wrzeszcz tak. Słyszałem cię zupełnie dobrze za pierwszym razem.</p>
<p>– Do licha – rzekł Puchatek – czy tam naprawdę nie ma nikogo?</p>
<p>– Nikogo.</p>
<p>Kubuś Puchatek wysunął łebek z nory, zastanowił się przez chwilkę i pomyślał: “Tam</p>
<p>musi ktoś być, jeśli powiedział, że nie ma nikogo”. Po czym znów wsadził łebek do nory i</p>
<p>powiedział:</p>
<p>– Hej, Króliku, czy to czasem nie ty?</p>
<p>– Nie – powiedział Królik, tym razem już innym głosem.</p>
<p>– A czy to nie jest czasem głos Królika?</p>
<p>– Myślę, że nie – odparł Królik – w każdym razie nie powinno tak być.</p>
<p>– Aha – powiedział Puchatek.</p>
<p>Znów wysunął łebek z nory, pomyślał trochę i znów go wsunął z powrotem i</p>
<p>powiedział:</p>
<p>– No dobrze, a może będziesz tak uprzejmy i powiesz mi, gdzie jest Królik.</p>
<p>– Poszedł odwiedzić swego przyjaciela Kubusia Puchatka, który jest jego wielkim</p>
<p>przyjacielem.</p>
<p>– Ale to właśnie J a – odpowiedział Miś ogromnie zdziwiony.</p>
<p>– Co za Ja?</p>
<p>– Kubuś Puchatek</p>
<p>– Czy jesteś tego pewien? – zapytał Królik jeszcze bardziej zdziwiony.</p>
<p>– Najzupełniej pewien – odpowiedział Puchatek.</p>
<p>– W takim razie proszę, wejdź.</p>
<p>Puchatek zaczął się przepychać z całych sił przez otwór nory, aż wreszcie wlazł do</p>
<p>środka.</p>
<p>– Miałeś zupełną rację – powiedział Królik przypatrując mu się pilnie. – To jesteś ty.</p>
<p>Cieszę się, że cię widzę.</p>
<p>– A tyś myślał, że kto tam był?</p>
<p>– Widzisz, nie byłem zupełnie pewien. Wiesz, jak to jest w Lesie. Nie można nikogo</p>
<p>wpuszczać do domu. Trzeba być bardzo ostrożnym. Ale co myślisz o tym, żeby przekąsić co</p>
<p>nieco?</p>
<p>Puchatek lubił przekąsić swoje małe Conieco o jedenastej rano i cieszył się bardzo</p>
<p>widząc, jak Królik wydobywa z szafki garnuszki i talerze, i gdy Królik zapytał: – Co wolisz,</p>
<p>miód czy marmoladę do chleba? – Puchatek był tak wzruszony, że powiedział: – Jedno i</p>
<p>drugie. – I zaraz potem, żeby nie wydać się żarłokiem, dodał: – Ale po co jeszcze chleb,</p>
<p>Króliku? Nie rób sobie za wiele kłopotu. – I przez dłuższy czas potem nic nie mówił. W</p>
<p>końcu Puchatek zamruczał coś do siebie, wstał, uścisnął serdecznie łapkę Królika i</p>
<p>powiedział, że musi iść.</p>
<p>– Czy nie mógłbyś zostać jeszcze trochę? – zapytał Królik uprzejmie.</p>
<p>– Owszem – odparł Puchatek – mógłbym zostać jeszcze trochę, gdybyś... gdybyś... – i</p>
<p>spojrzał wymownie w stronę spiżarni.</p>
<p>– Prawdę mówiąc – odezwał się Królik – to i ja miałem właśnie wyjść.</p>
<p>– No, widzisz. Więc już idę. Do widzenia!</p>
<p>– Ano, trudno. Do widzenia! Jeśli na pewno już masz dosyć...</p>
<p>– A czy ty miałbyś jeszcze coś?...</p>
<p>Królik zdjął pokrywki z garnuszków, zajrzał do środka i powiedział:</p>
<p>– Nie, nic nie mam.</p>
<p>– Ja tylko tak... – rzekł Puchatek kiwając łebkiem – ale już muszę iść. Do widzenia!</p>
<p>To mówiąc zaczął gramolić się z nory przez ten sam otwór, którym wszedł. Wyciągnął</p>
<p>przed siebie przednie łapki, popychał się tylnymi i po chwili jego nosek wyjrzał na świat</p>
<p>boży, a potem uszy... a potem przednie łapki... potem ramiona... i nagle...</p>
<p>– Ojej! – zawołał Puchatek. – Ratunku! Ja chyba wrócę z powrotem! Do licha!</p>
<p>Przecież ja muszę się stąd wydostać! – krzyknął Puchatek. – Ale nie mogę robić jednego i</p>
<p>drugiego! – wołał. – Ratunku i do licha!</p>
<p>A tymczasem Królik postanowił pójść na mały spacer, a ponieważ frontowe drzwi</p>
<p>jego mieszkania okazały się zastawione, wyszedł przez kuchenne, okrążył dookoła całe</p>
<p>mieszkanie i przyszedł do drzwi frontowych, w których zastał Puchatka.</p>
<p>– Co to? – zapytał. – Czy cię wzdęło?</p>
<p>– Nie, skąd? – odparł Puchatek niedbale. – Ot, po prostu wypoczywam, rozmyślam i</p>
<p>mruczę do siebie samego.</p>
<p>– Daj mi łapkę.</p>
<p>Miś Puchatek wyciągnął łapkę i Królik zaczął ją ciągnąć i ciągnąć z całych sił.</p>
<p>– Aj – krzyknął Puchatek – boli!</p>
<p>– Nic innego, tylko cię wzdęło!</p>
<p>– A ja ci mówię, że to są skutki tego – rzekł Puchatek gniewnie – że się nie ma drzwi</p>
<p>frontowych dostatecznie szerokich.</p>
<p>– A ja ci mówię – zrzędził Królik – że to są skutki nadmiernego jedzenia. Myślałem o</p>
<p>tym. Tylko nie chciałem nic mówić. O tym, że jeden z nas je o wiele za dużo. I to nie ja. Ale</p>
<p>trudno. Idę po Krzysia.</p>
<p>Krzyś mieszkał na drugim krańcu Lasu i gdy nadszedł z Królikiem i zobaczył przednią</p>
<p>połowę Puchatka wystającą z nory, powiedział: – Ach, ty poczciwy, głupi Misiu – ale</p>
<p>powiedział to tak czule, że w serca wszystkich nagle wstąpiła nadzieja.</p>
<p>– Już mi się zdawało – powiedział Puchatek prychając noskiem – że Królik już nigdy</p>
<p>nie będzie mógł używać swoich drzwi frontowych. A byłoby to dla mnie n i e d o</p>
<p>z n i e s i e n i a .</p>
<p>– I dla mnie też – powiedział Królik.</p>
<p>– Że nie będzie mógł używać swoich drzwi frontowych? – powtórzył Krzyś. – Nic</p>
<p>podobnego. Ma się rozumieć, że będzie mógł.</p>
<p>– No, to dobrze – rzekł Królik.</p>
<p>– W najgorszym razie, jeśli nie będziemy cię mogli wyciągnąć, Kubusiu, to</p>
<p>wepchniemy cię z powrotem.</p>
<p>Królik nastroszył wąsiki w głębokim namyśle i orzekł, że z chwilą gdy Puchatka</p>
<p>wepchnie się na tamtą stronę, Puchatek zostanie już po tamtej stronie i że nikt oczywiście nie</p>
<p>będzie się tak z tego cieszył jak on, Królik, i że niektórzy mieszkają w dziupli drzewa, a inni</p>
<p>znowu w norkach pod ziemią, i że...</p>
<p>– Czy chcesz przez to powiedzieć, że ja się nigdy stąd nie wydostanę?</p>
<p>– Chcę przez to powiedzieć – rzekł Królik – że jeśli się już przepchałeś tak daleko,</p>
<p>byłaby wielka szkoda zmarnować ten cały twój wysiłek.</p>
<p>Krzyś był tego samego zdania.</p>
<p>– Pozostaje nam tylko jedno – odezwał się. – Poczekać, aż trochę schudniesz.</p>
<p>– A ile czasu trzeba na to, żeby trochę schudnąć? – zapytał Puchatek zaniepokojony.</p>
<p>– Myślę, że chyba z tydzień.</p>
<p>– Ale ja nie mogę sterczeć tu przez cały tydzień.</p>
<p>– Możesz, możesz, mój poczciwy Misiu, to się łatwo da zrobić. Trudno jest tylko cię</p>
<p>stąd wyciągnąć.</p>
<p>– Poczytamy ci trochę – rzekł Królik łagodnie – i mam nadzieję, że śnieg nie będzie</p>
<p>padać. I powiem ci szczerze mój kochany, że zabierasz sporo miejsca w moim mieszkaniu.</p>
<p>Czy nie będziesz miał nic przeciwko temu, jeśli użyję twoich tylnych łapek zamiast wieszaka</p>
<p>na ręczniki? Po co mają tak sterczeć bez żadnego pożytku? A tak będzie bardzo wygodnie</p>
<p>powiesić na nich ręczniki...</p>
<p>– Cały tydzień – powtórzył Puchatek posępnie. – A co będzie z jedzeniem?</p>
<p>– Obawiam się, że nic – rzekł Krzyś. – Chodzi o to, żebyś mógł jak najprędzej</p>
<p>schudnąć. Za to będziemy ci czytać.</p>
<p>Miś chciał westchnąć głęboko, ale gdy się przekonał, że nie może, bo był za bardzo</p>
<p>wzdęty, łezka spłynęła mu z oka i powiedział:</p>
<p>– W takim razie może byś mi przeczytał coś z książki kucharskiej, coś takiego, co by</p>
<p>pokrzepiło biednego Misia uwięzionego w wielkim potrzasku?</p>
<p>I tak Krzyś przez calutki tydzień siedział u północnego końca Puchatka.</p>
<p>A Królik wieszał ręczniki na południowym jego końcu, a Miś był pośrodku i czuł, że z</p>
<p>każdą chwilą staje się coraz bardziej smukły i wiotki. A pod koniec tygodnia Krzyś</p>
<p>powiedział: – Już!</p>
<p>Po czym złapał Puchatka za przednie łapki, Królik złapał Krzysia, a wszyscy</p>
<p>krewni-i-znajomi Królika – Królika i zaczęli ciągnąć, ciągnąć, ciągnąć z całych sił.</p>
<p>I przez długi czas Puchatek wołał tylko: – Oj!...</p>
<p>I: – Aj!</p>
<p>I potem nagle zawołał: – Pif! – zupełnie jakby korek wystrzelił z butelki.</p>
<p>Krzyś i Królik, i wszyscy krewni-i-znajomi Królika fiknęli koziołka w tył i wywalili</p>
<p>się jedni na drugich... a na samym wierzchu znalazł się Kubuś Puchatek, nareszcie wolny.</p>
<p>Miś ukłonił się grzecznie swoim przyjaciołom, dziękując im za pomoc, i pomrukując</p>
<p>dumnie pod nosem, poszedł na przechadzkę po Lesie. A Krzyś popatrzył za nim czule i</p>
<p>powiedział sam do siebie: – Poczciwy, głupi Miś.</p>
<p>Rozdział III</p>
<p>w którym Puchatek z Prosiaczkiem tropią zwierzynę i o mało co nie łapią łasicy</p>
<p>Prosiaczek mieszkał we wspaniałym domu w samym środku wielkiego buka, a wielki</p>
<p>buk rósł w samym środku Lasu, a Prosiaczek mieszkał w samym środku domu. Tuż obok jego</p>
<p>domu wisiał kawałek złamanej deski z napisem: “WSTĘP BRON”. Gdy Krzyś zapytał</p>
<p>Prosiaczka, co to znaczy, dowiedział się, że są to imiona jego dziadka, od dawna już zresztą</p>
<p>używane w jego rodzinie. Krzyś powiedział, że nie można się nazywać WSTĘP BRON, a</p>
<p>Prosiaczek powiedział, że owszem, można, bo tak się właśnie nazywał jego dziadzio i był to</p>
<p>skrót od WSTĘP BRONEK, co znowu było skrótem od WSTĘPA BRONISŁAWA. I że jego</p>
<p>dziadzio miał dwa imiona na wypadek, gdyby jedno zgubił: WSTĘP po jednym wujaszku, a</p>
<p>BRONISŁAW po jednym WSTĘPIE.</p>
<p>– Phi, i ja też mam dwa imiona – powiedział z lekceważeniem Krzyś – Stefan</p>
<p>Krzysztof.</p>
<p>– No, więc widzisz – odparł Prosiaczek.</p>
<p>W pewien pogodny dzień zimowy, gdy Prosiaczek wymiatał śnieg sprzed swego</p>
<p>mieszkania, ujrzał niedaleko swego domu Kubusia Puchatka. Puchatek spacerował w kółko,</p>
<p>rozmyślając o czymś zupełnie innym, i gdy Prosiaczek zawołał go, miś przystanął.</p>
<p>– Jak się masz? A co tu robisz?</p>
<p>– Tropię – odpowiedział Puchatek.</p>
<p>– A co tropisz?</p>
<p>– Coś, coś, coś – odparł tajemniczo Puchatek.</p>
<p>– A co, co, co? – spytał Prosiaczek podchodząc bliżej.</p>
<p>– Właśnie że nie wiem.</p>
<p>– A jak ci się zdaje?</p>
<p>– Będę musiał trochę poczekać, aż to coś wytropię i wtedy się dowiem – odparł Kubuś</p>
<p>Puchatek. – Chodź Prosiaczku, i popatrz. Co tu widzisz?</p>
<p>– Ślady – rzekł Prosiaczek. – Ślady łap. – Po czym kiwnął z przejęciem.</p>
<p>– Ach-jej, Puchatku, czy myślisz, że to jest... y... y... y... łasiczka?</p>
<p>– Możliwe – odparł Puchatek. – Może tak, a może nie. Ze śladami nigdy nic nie</p>
<p>wiadomo.</p>
<p>Po tych kilku słowach Puchatek znów zaczął chodzić w kółko, wciąż tropiąc, a</p>
<p>Prosiaczek patrzył w ślad za nim przez minutę czy dwie i pobiegł za nim. Nagle Kubuś</p>
<p>Puchatek przystanął i schylił się nad śladami, przypatrując im się pilnie.</p>
<p>– Co się stało? – zapytał Prosiaczek.</p>
<p>– Coś bardzo zabawnego – odparł Puchatek. – Teraz widać tu najwyraźniej podwójne</p>
<p>ślady. To znaczy, że chodziły tędy dwa zwierzaki. Do tego jednego – wszystko jedno, co to</p>
<p>był za jeden – przyłączył się drugi – wszystko jedno, co za jeden, i teraz oni obydwaj wędrują</p>
<p>razem. Czy miałbyś ochotę, Prosiaczku, pójść ze mną na wypadek, gdyby to miały się okazać</p>
<p>jakieś Nieprzyjacielskie Zwierzęta?</p>
<p>Prosiaczek z dużym wdziękiem podrapał się w ucho i powiedział, ze nie ma nic do</p>
<p>roboty aż do piątku i z rozkoszą pójdzie z Puchatkiem na wypadek, gdyby to miała być</p>
<p>naprawdę łasica.</p>
<p>– Chciałeś powiedzieć dwie łasice – rzekł Kubuś Puchatek, a Prosiaczek oświadczył,</p>
<p>że tak czy owak, on aż do piątku nie ma nic do roboty i chętnie pójdzie.</p>
<p>Niedaleko był mały zagajnik modrzewiowy i wyglądało tak, jakby dwie łasiczki, jeśli</p>
<p>to były łasiczki, przeszły dookoła tego zagajnika. Więc i Puchatek, i Prosiaczek podreptali za</p>
<p>nimi dookoła tego zagajnika, Prosiaczek przez ten czas opowiedział Puchatkowi o tym, jak to</p>
<p>jego dziadunio, Wstęp Bronisław, tropił zwierzynę i jak ten dziadunio w ostatnich latach</p>
<p>swego życia cierpiał na zadyszkę, i jeszcze o rozmaitych ciekawych rzeczach, a Puchatek</p>
<p>zastanawiał się nad tym, jak też może wyglądać taki dziadunio i czy to nie są czasem dwaj</p>
<p>dziadunie, za którymi oni idą. A jeśli tak, to czy można byłoby jednego zabrać ze sobą i</p>
<p>trzymać w domu i co Krzyś powiedziałby na to. A przed nimi na śniegu wciąż było widać</p>
<p>ślady...</p>
<p>Nagle Kubuś Puchatek przystanął, wskazał przed siebie palcem i zawołał: – Widzisz?</p>
<p>– Co? – spytał Prosiaczek i aż podskoczył ze strachu. I zaraz potem, chcąc pokazać, że</p>
<p>to wcale nie było ze strachu, podskoczył jeszcze raz czy dwa razy, udając, że to są takie</p>
<p>ćwiczenia gimnastyczne.</p>
<p>– Ślady! – szepnął Puchatek. – Trzecie zwierzę przyłączyło się do tamtych dwóch!</p>
<p>– Puchatku – krzyknął Prosiaczek – czy myślisz, że to jest jeszcze jedna łasica?!</p>
<p>– Nie – odparł Puchatek – bo to zwierzę zostawia zupełnie inne ślady. To są raczej</p>
<p>dwie łasice i jeden lis albo dwa lisy i jedna łasica. Ale chodźmy za nimi.</p>
<p>I poszli dalej. Ale czuli się trochę niepewni na wypadek, gdyby tych troje zwierząt</p>
<p>miało wobec nich Wrogie Zamiary. I Prosiaczek pragnął z całej duszy, żeby jego dziadunio,</p>
<p>Wstęp Bronisław, był tutaj zamiast gdzie indziej, a Puchatek myślał, jak by to było miło</p>
<p>spotkać nagle, ale to zupełnie przypadkowo, Krzysia, i to tylko dlatego, że on tak bardzo lubi</p>
<p>tego Krzysia. I potem Puchatek nagle się zatrzymał i dla ochłonięcia oblizał koniuszek swego</p>
<p>nosa, bo czuł się zgrzany i zaniepokojony bardziej niż kiedykolwiek w życiu. Przed nimi były</p>
<p>teraz ślady aż czworga zwierząt!</p>
<p>– Czy widzisz, Prosiaczku? Spójrz na ich ślady! Nie ma co gadać. Szły tędy dwie</p>
<p>łasice i jeden lis. I jeszcze jeden lis przyłączył się do nich.</p>
<p>Tak przynajmniej wyglądało. Na śniegu były wyraźne ślady; w jednym miejscu</p>
<p>krzyżowały się z sobą, w innym zachodziły na siebie, mieszały się, ale w każdym razie</p>
<p>całkiem na pewno były tam ślady czterech par łap.</p>
<p>– Zdaje mi się – rzekł Prosiaczek, który też polizał koniuszek swego nosa i doszedł do</p>
<p>wniosku, że to dodaje bardzo niewiele odwagi – zdaje się, że coś sobie przypomniałem. Coś</p>
<p>sobie właśnie przypomniałem, co zapomniałem zrobić wczoraj i czego nie będę mógł w żaden</p>
<p>sposób zrobić jutro. Więc zdaje się, że będę musiał wrócić i właśnie to załatwić.</p>
<p>– Więc załatwisz to sobie dziś po południu – powiedział Puchatek.</p>
<p>– Ale, widzisz, to nie jest taka sprawa, którą można załatwić po południu – odparł</p>
<p>skwapliwie Prosiaczek. – To jest taka specjalna, przedpołudniowa sprawa, którą można</p>
<p>załatwić tylko przed południem i jeśli to możliwe między godziną... hm... która jest teraz</p>
<p>godzina?</p>
<p>– Dochodzi dwunasta – odpowiedział Puchatek patrząc na słońce.</p>
<p>– No właśnie, więc tak, jak mówiłem, między dwunastą a pięć minut po dwunastej.</p>
<p>Więc żałuję mocno, mój poczciwy Puchatku, ale będę musiał cię pożegnać. A co to jest?</p>
<p>Puchatek spojrzał w niebo. I gdy usłyszał gwizd, spojrzał trochę niżej, między gałęzie</p>
<p>rozłożystego dębu, i zobaczył swego przyjaciela.</p>
<p>– To Krzyś – powiedział.</p>
<p>– Ach, więc wobec tego wszystko w porządku – powiedział Prosiaczek. – Z nim nic ci</p>
<p>nie grozi. Do widzenia! – i pobiegł do domu, jak tylko mógł najprędzej, bardzo rad, że jest już</p>
<p>poza wszelkim niebezpieczeństwem.</p>
<p>Krzyś powoli zlazł z drzewa.</p>
<p>– Oj, ty głupi Misiu – powiedział – co ci do głowy strzeliło? Najpierw obszedłeś cały</p>
<p>zagajnik sam dwa razy, a potem Prosiaczek pobiegł za tobą i obeszliście go jeszcze raz</p>
<p>naokoło. A w końcu zaczęliście obchodzić go jeszcze czwarty raz...</p>
<p>– Poczekaj chwilkę – powiedział Puchatek podnosząc łapkę do góry.</p>
<p>Po czym usiadł i zaczął dumać w najbardziej zadumany sposób, jaki tylko możecie</p>
<p>sobie wyobrazić. Potem wetknął łapkę w jeden ze śladów, pokręcił nosem raz i drugi i wstał.</p>
<p>– Tak – powiedział Kubuś Puchatek. – Teraz już rozumiem – powiedział – byłem</p>
<p>gapą, strasznie głupim gapą. Jestem po prostu Miś o Bardzo Małym Rozumku.</p>
<p>– Jesteś najlepszym Misiem pod słońcem – pocieszył go Krzyś.</p>
<p>– Czy naprawdę tak myślisz?! – zawołał Puchatek uszczęśliwiony. I nagle rozpogodził</p>
<p>się cały. – Tak czy siak – dodał – zbliża się pora obiadu.</p>
<p>I powędrował do domu.</p>
<p>Rozdział IV</p>
<p>w którym Kłapouchy gubi ogon, a Puchatek go znajduje</p>
<p>Poczciwy, bury osioł Kłapouchy stał sobie samotnie w zaroślach ostu na skraju Lasu,</p>
<p>z łbem zwieszonym ku ziemi, i rozmyślał o sprawach tego świata. Od czasu do czasu smętnie</p>
<p>zapytywał samego siebie: “Dlaczego?” – to znowu: “Na co i po co?”, a czasem znów myślał:</p>
<p>“O tyle, o ile”, a niekiedy sam nie wiedział, o czym właściwie rozmyślał. I gdy Kubuś</p>
<p>Puchatek, kołysząc się z boku na bok, przechodził tamtędy, Kłapouchy ucieszył się bardzo, że</p>
<p>może przestać myśleć na chwilę, by móc powiedzieć smętnie i ponuro:</p>
<p>– Jak się masz?</p>
<p>– A ty jak się masz? – spytał Puchatek.</p>
<p>– Nie bardzo się mam – odpowiedział Kłapouchy. – Już nie pamiętam czasów, żebym</p>
<p>jakoś się miał.</p>
<p>– Ach, mój Kłapouniu – rzekł Puchatek – bardzo mnie to martwi. Pozwól, że ci się</p>
<p>przypatrzę.</p>
<p>I Kłapouchy, z głową posępnie zwieszoną ku ziemi, stanął przed Puchatkiem, który</p>
<p>obszedł go dookoła.</p>
<p>– Powiedz mi, Kłapouszku, co się stało z twoim ogonem? – zapytał.</p>
<p>– A co się miało z nim stać?</p>
<p>– Nie ma go na miejscu.</p>
<p>– Czy jesteś tego pewien?</p>
<p>– Zwykle tak bywa, że ogon jest albo go nie ma. Co do tego nie można się pomylić. A</p>
<p>twojego nie ma.</p>
<p>– Nie ma? A co tam jest?</p>
<p>– Nic.</p>
<p>– Trzeba się przekonać – powiedział Kłapouchy i powoli obrócił się w tę stronę, gdzie</p>
<p>jeszcze przed chwilą był jego ogon. I gdy przekonał się, że nie może go złapać, obrócił się w</p>
<p>przeciwną stronę i tak długo wykręcał łeb, aż trafił na to samo miejsce. Wtedy przechylił się</p>
<p>naprzód i zajrzał przez rozstawione przednie nogi, i powiedział z długim i smutnym</p>
<p>westchnieniem: – Przekonałem się, że masz rację.</p>
<p>– Pewnie, że mam rację – odpowiedział Puchatek.</p>
<p>– To jest zupełnie jasne – powiedział Kłapouchy – nie mam co do tego żadnych</p>
<p>złudzeń.</p>
<p>– Musiałeś go gdzieś zostawić – rzekł Kubuś Puchatek.</p>
<p>– Ktoś musiał mi go zabrać – powiedział Kłapouchy. – I jak tu mieć dla nich serce? –</p>
<p>dodał po dłuższej chwili milczenia.</p>
<p>Puchatek czuł, że powinien powiedzieć Kłapouchemu coś pocieszającego, ale nie</p>
<p>wiedział co. Więc zamiast tego postanowił uczynić coś pocieszającego.</p>
<p>– Kłapousiu – rzekł uroczyście. – Przyrzekam ci, że ja, Kubuś Puchatek, odnajdę twój</p>
<p>ogon.</p>
<p>A na to Kłapouchy:</p>
<p>– Dziękuję ci, Puchatku. Prawdziwy z ciebie przyjaciel – powiedział. – Nie to, co Inni</p>
<p>– powiedział.</p>
<p>I tak Puchatek powędrował szukać oślego ogona.</p>
<p>Był prześliczny dzień wiosenny, gdy Miś ruszył w drogę przez Las. Małe, wiotkie</p>
<p>obłoczki igrały beztrosko na błękitnym niebie, podpływając, to znów uciekając przed</p>
<p>słońcem, jakby się z nim chciały przekomarzać. Ale słońce niewiele sobie, widać, robiło z</p>
<p>tych figielków, bo nie zważając na nie przyświecało i grzało z całym zapałem, a jodłowy</p>
<p>zagajnik, który przez cały okrągły rok nie zdejmował z siebie swych zielonych igieł, teraz,</p>
<p>przy świeżej, młodziutkiej zieleni buków, wyglądał jak ktoś bardzo zaniedbany. I właśnie</p>
<p>przez ten zagajnik i młode zarośla szedł sobie miś. Wędrował przez polany porosłe jałowcem</p>
<p>i wrzosem, poprzez kamieniste łożyska potoków, przez piachy i znów przez wrzosowiska, aż</p>
<p>w końcu, zmęczony i głodny, dobrnął do Stumilowego Lasu. A w Stumilowym Lesie</p>
<p>mieszkała Sowa Przemądrzała.</p>
<p>– I jeśli ktokolwiek wie cokolwiek o czymkolwiek – powiedział sobie Miś – to tylko</p>
<p>Sowa Przemądrzała – albo nie jestem Kubusiem Puchatkiem. A przecież nim jestem – dodał.</p>
<p>Sowa zajmowała pod Kasztanami staroświecką, uroczą rezydencję, najwspanialszą ze</p>
<p>wszystkich, tak przynajmniej zdawało się Puchatkowi, bo była tam i kołatka, i sznur od</p>
<p>dzwonka z chwaścikiem.</p>
<p>Pod kołatką widniał napis, który głosił:</p>
<p>PRO SZE ZWONIDŹ JEŹLIKTO HCE PO RADY</p>
<p>A pod chwaścikiem dzwonka było napisane:</p>
<p>PROSZĘ PÓKADŹ JEŹLIKTO NIEHCEPO RADY</p>
<p>Te napisy wykonał własnoręcznie Krzyś, bo tylko on jeden w całym Lesie umiał</p>
<p>pisać. Sowa, choć była mądra i doświadczona i potrafiła czytać, pisać i sylabizować swe</p>
<p>własne imię, była w wielkim kłopocie, gdy chodziło o trudniejsze słowa, takie na przykład jak</p>
<p>o b w a r z a n e k lub j a k i k o l w i e k b ą d ź .</p>
<p>Puchatek przeczytał obydwa napisy bardzo starannie, najprzód z lewa na prawo, a</p>
<p>potem na wszelki wypadek z prawa na lewo. Potem, dla zupełnej pewności, zastukał kołatką i</p>
<p>pociągnął za sznurek od dzwonka, i zawołał donośnym głosem:</p>
<p>– Sowo, przychodzę po poradę! To ja, Kubuś Puchatek! – Po czym drzwi się</p>
<p>otworzyły i ukazała się w nich Sowa Przemądrzała we własnej osobie.</p>
<p>– Co słychać, Puchatku? – powiedziała. – Jakie masz nowinki?</p>
<p>– Ach, okropne i smutne – odpowiedział Puchatek. – Mój przyjaciel Kłapouchy zgubił</p>
<p>swój ogon. Strasznie mu go brak. Więc czy nie mogłabyś mi łaskawie powiedzieć gdzie go</p>
<p>szukać?</p>
<p>– Widzisz – odparła Sowa – najczęściej praktykowane postępowanie w takich</p>
<p>wypadkach jest następujące...</p>
<p>– Ojej! – przerwał jej Puchatek. – Co znaczy najgęściej polukrowane postękiwanie?</p>
<p>Jestem Misiem o Bardzo Małym Rozumku i długie słowa sprawiają mi wielką trudność.</p>
<p>– To oznacza rzecz, którą ma się zrobić.</p>
<p>– No, jeśli to tylko to znaczy, to niech już będzie – szepnął Miś skruszony.</p>
<p>– Więc rzecz do zrobienia jest następująca: po pierwsze, wyznaczenie wynagrodzenia.</p>
<p>Trzeba ogłosić...</p>
<p>– Chwileczkę – przerwał jej Puchatek podnosząc łapkę do góry. – Co mamy zrobić dla</p>
<p>tego czegoś, coś powiedziała? Bo właśnie kichnęłaś w tej chwili, kiedy chciałaś to słowo</p>
<p>wymówić.</p>
<p>– Mylisz się. Nie kichnęłam.</p>
<p>– Kichnęłaś, sowo!</p>
<p>– Przepraszam cię, Puchatku, nie kichnęłam. Niepodobna kichnąć nie wiedząc o tym.</p>
<p>– Tak, ale nie można usłyszeć kichnięcia bez tego, żeby ktoś nie kichnął.</p>
<p>– Więc powiedziałam tak: Po pierwsze, wyznaczenie wynagrodzenia. Trzeba ogłosić...</p>
<p>– Co? Powtórz jeszcze raz... – poprosił Puchatek nieśmiało.</p>
<p>– Wynagrodzenia! – huknęła Sowa. – Ogłosimy, że damy bardzo dużą ilość czegoś</p>
<p>tam temu, kto znajdzie ogon Kłapouchego!</p>
<p>– Aha, rozumiem – powiedział Puchatek kiwając głową – ale mówiąc o bardzo dużej</p>
<p>ilości czegoś tam – mówił dalej marząco – ja zwykle o tej porze dostaję jakieś małe Conieco –</p>
<p>i spojrzał tęsknie w stronę szafki stojącej w kącie bawialni Sowy – po prostu łyk słodkiej</p>
<p>śmietanki czy czegoś tam innego i odrobinkę miodu...</p>
<p>Sowa Przemądrzała udawała, że nie słyszy.</p>
<p>– Otóż więc – powiedziała – napiszemy na karteczce ogłoszenie i zawiesimy je w</p>
<p>Lesie.</p>
<p>– Odrobinę miodu – mruczał Puchatek do siebie – albo cokolwiek innego.</p>
<p>Przy tym westchnął głęboko i starał się z uwagą słuchać tego, co mówiła Sowa.</p>
<p>A Sowa mówiła coraz dalej, używając coraz dłuższych słów, aż wróciła do tego, od</p>
<p>czego zaczęła, i wyjaśniła, że osobą, która napisze ogłoszenie, może być tylko Krzyś.</p>
<p>– To właśnie on sporządził napisy na moich frontowych drzwiach. Chyba je widziałeś,</p>
<p>Puchatku?</p>
<p>Puchatek już od pewnego czasu mówił tylko “tak” i “nie” na przemian, nie słuchając</p>
<p>wcale tego, co mówiła Sowa, a że ostatnio powiedział “tak, tak”, więc teraz przyszła kolej na</p>
<p>“nie”, choć nie wiedział wcale, o co Sowie chodziło.</p>
<p>– Naprawdę nie widziałeś ich? – spytała Sowa lekko zdziwiona. – Chodź, musisz je</p>
<p>koniecznie zobaczyć.</p>
<p>Poszli do drzwi wejściowych i Puchatek spojrzał na kołatkę i napis pod nią, a potem</p>
<p>na sznur od dzwonka z chwaścikiem i napis pod nim. I im dłużej patrzył na chwaścik, tym</p>
<p>bardziej sobie przypominał, że widział już kiedyś coś podobnego.</p>
<p>– Ładny dzwonek, prawda? A jaki prześliczny chwaścik, czy nie? – spytała Sowa.</p>
<p>Puchatek skinął głową.</p>
<p>– Coś mi on przypomina – powiedział – tylko nie mogę sobie przypomnieć co. Skąd</p>
<p>go masz?</p>
<p>– Szłam akurat przez Las. Naraz patrzę, a to sobie wisi na krzaku. Zdawało mi się, że</p>
<p>tam ktoś mieszka, więc myślę sobie, zajrzę. I pociągnęłam, żeby zadzwonić. I nic. Więc</p>
<p>zaczęłam dzwonić bardzo gwałtownie, aż mi to zostało w ręku... A że zdawało mi się, że to</p>
<p>nikomu niepotrzebne, zabrałam do domu i...</p>
<p>– Sowo – rzekł Puchatek uroczyście. – Popełniłaś pomyłkę. Jest to komuś bardzo, a</p>
<p>bardzo potrzebne.</p>
<p>– Komu?</p>
<p>– Kłapouchemu. Mojemu drogiemu przyjacielowi Kłapouchemu. On to bardzo lubił.</p>
<p>– Lubił?</p>
<p>– Był do tego bardzo przywiązany – odparł rzewnie Puchatek.</p>
<p>* * *</p>
<p>To mówiąc, odczepił chwaścik i zaniósł go Kłapouchemu i gdy Krzyś przybił go</p>
<p>młotkiem na właściwe miejsce, Kłapouchy zaczął hasać i kozły fikać po Lesie, i machać</p>
<p>ogonem tak wesoło, że Kubuś Puchatek z trudem przezwyciężył swoją radość i pośpieszył do</p>
<p>domu po swoje małe Conieco dla pokrzepienia sił.</p>
<p>I wycierając sobie pyszczek, w pół godziny później, zaśpiewał dumnie:</p>
<p>Kto znalazł ogon?</p>
<p>Ja – rzekł Puchatek.</p>
<p>O trzy na drugą.</p>
<p>(W rzeczywistości było to o kwadrans po jedenastej)</p>
<p>Dzisiaj, we czwartek.</p>
<p>Rozdział V</p>
<p>w którym Prosiaczek spotyka Słonia</p>
<p>Pewnego dnia, gdy Krzyś z Puchatkiem i Prosiaczkiem gawędzili sobie pospołu,</p>
<p>Krzyś, kończąc kawałek chleba z masłem, który właśnie zajadał, powiedział z całym</p>
<p>spokojem: – Widziałem dziś Słonia, Prosiaczku.</p>
<p>– A co on robił?</p>
<p>– Wygrzewał się na słońcu – odpowiedział Krzyś. – Ale zdaje się, że on mnie nie</p>
<p>widział.</p>
<p>– I ja też widziałem Słonia – rzekł Prosiaczek – tylko nie wiem, czy to był Słoń.</p>
<p>– I ja też widziałem – powiedział Puchatek medytując, jak też może wyglądać Słoń.</p>
<p>– Nieczęsto spotyka się słonie – rzekł Krzyś tonem dorosłego człowieka.</p>
<p>– W każdym razie nie teraz – wtrącił Prosiaczek.</p>
<p>– Nie o tej porze roku – dodał Puchatek.</p>
<p>Po czym cała trójka zaczęła mówić o czym innym. I tak rozmawiali, aż Prosiaczek z</p>
<p>Puchatkiem poszli sobie do domu. Z początku, gdy maszerowali ścieżką biegnącą brzegiem</p>
<p>Stumilowego Lasu, niewiele mówili do siebie. Ale gdy doszli do strumyka i pomogli sobie</p>
<p>wzajemnie przejść po spadzistych kamieniach, i znowu dreptali przez wrzosowisko, zaczęli</p>
<p>przyjacielską pogawędkę o tym i o owym.</p>
<p>– Jeśli wiesz, o co mi chodzi, Puchatku... – zaczął Prosiaczek.</p>
<p>A Puchatek na to:</p>
<p>– O to samo, co i mnie, Prosiaczku.</p>
<p>– Ale z drugiej strony, Puchatku, musimy pamiętać o tym... – powiedział Prosiaczek.</p>
<p>– Słuszna racja, Prosiaczku, nie pomyślałem o tym... – I gdy doszli do Sześciu Sosen,</p>
<p>Puchatek rozejrzał się dokoła, czy nikt nie słucha, i rzekł uroczystym tonem:</p>
<p>– Prosiaczku, coś sobie postanowiłem.</p>
<p>– Co postanowiłeś, Puchatku?</p>
<p>– Postanowiłem złapać Słonia.</p>
<p>To mówiąc, kiwnął stanowczo parę razy łebkiem i czekał aż Prosiaczek zawoła: “Co</p>
<p>takiego? Puchatku, ależ ty nie dasz rady!” lub coś w tym rodzaju dla dodania mu odwagi, ale</p>
<p>Prosiaczek nie odzywał się. A to dlatego, że żałował, że to nie on pierwszy wpadł na ten</p>
<p>pomysł.</p>
<p>– Zrobię to – powiedział Puchatek po dłuższej chwili – i musi to być Bardzo</p>
<p>Pomysłowa Pułapka, więc i ty będziesz mi musiał w tym dopomóc, Prosiaczku.</p>
<p>– Puchatku – zawołał Prosiaczek z zapałem – zobaczysz, jak ci dopomogę! – I zaraz</p>
<p>dodał: – A jak się do tego weźmiemy? – A Puchatek odpowiedział: – O to właśnie chodzi:</p>
<p>jak? – po czym siedli obydwaj i zaczęli rozmyślać.</p>
<p>Pierwszą myślą Puchatka było wykopać Strasznie Głęboki Dół i wtedy Słoń, idąc</p>
<p>tamtędy, wpadnie do tego Dołu i wtedy...</p>
<p>– Dlaczego? – zapytał Prosiaczek.</p>
<p>– Co dlaczego? – powiedział Puchatek.</p>
<p>– Dlaczego miałby tam wpaść?</p>
<p>Puchatek podrapał się w nos łapką i wytłumaczył Prosiaczkowi, że Słoń może sobie</p>
<p>spacerować nucąc piosenkę i, patrząc w niebo, zastanawiać się, czy nie będzie deszczu, i w</p>
<p>ten sposób nie zobaczy Strasznie Głębokiego Dołu aż do chwili, kiedy już wpadnie do połowy</p>
<p>i będzie już za późno.</p>
<p>Prosiaczek powiedział, że to jest bardzo dobry podstęp, tylko przypuśćmy, że deszcz</p>
<p>już padał przedtem.</p>
<p>Puchatek znów poskrobał się w nos i powiedział zafrasowany, że on o tym nie</p>
<p>pomyślał. Ale po chwili rozpogodził się i powiedział, że gdyby deszcz już padał wcześniej,</p>
<p>Słoń mógłby patrzeć w niebo i zastanawiać się, czy się nie wypogadza, i w ten sposób nie</p>
<p>zauważy Strasznie Głębokiego Dołu, dopiero gdy wpadnie do połowy... I wtedy będzie już za</p>
<p>późno.</p>
<p>Prosiaczek powiedział, że kiedy ten punkt został już wyjaśniony, ma on wrażenie, że</p>
<p>będzie to naprawdę Bardzo Pomysłowa Pułapka.</p>
<p>Puchatek był bardzo dumny, gdy to usłyszał, i czuł się tak, jakby Słoń już był złapany,</p>
<p>ale była jeszcze pewna rzecz, o której należało pomyśleć, a mianowicie: gdzie się wykopie</p>
<p>Strasznie Głęboki Dół?</p>
<p>Prosiaczek powiedział, że najlepsze miejsce byłoby tam, gdzie będzie stał Słoń akurat</p>
<p>przed samym wpadnięciem, tylko o krok dalej.</p>
<p>– A co się stanie, kiedy on nas zobaczy, jak będziemy kopać? – zapytał Puchatek.</p>
<p>– Przecież on będzie patrzył w niebo.</p>
<p>– Ale może się domyślić – rzekł Puchatek – jeśli spojrzy w dół. – Pomyślał przez</p>
<p>dłuższą chwilę i powiedział zasmucony: – To nie takie łatwe, jak mi się zdawało.</p>
<p>Przypuszczam, że to dlatego tak trudno złapać Słonia.</p>
<p>– Tak, to chyba dlatego – powiedział Prosiaczek. – Po czym westchnęli obydwaj i</p>
<p>wstali. Gdy wydobyli z siebie kłujące igły jałowca, znów usiedli, a Puchatek przez cały czas</p>
<p>mówił do siebie: – Ach, gdybym mógł coś mądrego wymyślić. – Bo zdawało mu się, że</p>
<p>Bardzo Mądry Rozum na pewno by coś wynalazł, żeby złapać Słonia.</p>
<p>– Dajmy na to – powiedział do Prosiaczka – że ty chciałbyś mnie złapać. Co byś</p>
<p>zrobił?</p>
<p>– Tak bym zrobił: zmajstrowałbym pułapkę i do tej pułapki wsadziłbym garnek</p>
<p>miodu, a ty zwąchałbyś go i wlazłbyś do środka, i...</p>
<p>– Wlazłbym do środka – przerwał mu Puchatek podniecony – ale bardzo ostrożnie i</p>
<p>najpierw wylizałbym brzegi dookoła udając, że tam nic więcej nie ma, uważasz? Potem bym</p>
<p>sobie poszedł i pomyślał o tym troszkę, i znowu bym wrócił, i zacząłbym wylizywać ze</p>
<p>środka, a potem...</p>
<p>– To już mniejsza o to. Słowem, już byś tam był, a ja bym cię złapał. Teraz</p>
<p>najważniejsza rzecz, o której trzeba pomyśleć, to to, co lubią Słonie. Zdaje się, że żołędzie,</p>
<p>prawda? Nazbieramy ich dużo, dużo... Puchatku, mówię do ciebie, zbudź się!</p>
<p>Puchatek, który zapadł w rozkoszny sen, zbudził się nagle i powiedział, że miód jest o</p>
<p>wiele lepszą przynętą niż żołędzie. Prosiaczek był innego zdania. I już właśnie mieli</p>
<p>posprzeczać się o to, gdy Prosiaczek uprzytomnił sobie, że jeśli dadzą do pułapki żołędzie, to</p>
<p>on, Prosiaczek, będzie musiał się o nie wystarać, a jeśli miód, wtedy Puchatek będzie musiał</p>
<p>dać miodu ze swoich zapasów. Wobec tego powiedział:</p>
<p>– No, dobrze, więc niech będzie miód. – A Puchatek, który akurat to samo pomyślał,</p>
<p>co Prosiaczek, powiedział: – Świetnie, więc niech będą żołędzie.</p>
<p>– Więc miód – rzekł do siebie Prosiaczek z głębokim namysłem i z miną, jakby to już</p>
<p>było zupełnie postanowione. – Ja będę kopał dół, a ty pójdziesz po miód.</p>
<p>– Doskonale – zgodził się Puchatek i poszedł.</p>
<p>Gdy tylko przydreptał do domu, poszedł do spiżarni, wlazł na krzesło i zdjął z górnej</p>
<p>półki duży garnek miodu. Na garnku było napisane MJUT, lecz Puchatek jedynie dla</p>
<p>upewnienia się zdjął z wierzchu papierek, którym garnek był owiązany, i zajrzał do środka.</p>
<p>Rzeczywiście, wyglądało to jak miód.</p>
<p>– Nigdy nic nie wiadomo – powiedział Puchatek. – Pamiętam, że mój wujcio mówił</p>
<p>kiedyś, że widział ser zupełnie tego samego koloru.</p>
<p>Więc wsadził język do środka i liznął porządnie.</p>
<p>– Tak – powiedział – to miód. To rzecz zupełnie pewna. I to miód, powiedziałbym, aż</p>
<p>do samego dna. Chyba, oczywiście – dodał – żeby kto wsadził ser do środka po prostu przez</p>
<p>figle. Więc może zrobiłbym lepiej, gdybym zajrzał trochę głębiej... tak tylko, na wszelki</p>
<p>wypadek... na wypadek, gdyby Słonie nie lubiły sera... tak jak na przykład ja... Aaa! –</p>
<p>westchnął Puchatek z rozkoszą. – Miałem rację. Jest to miód aż do samego dna.</p>
<p>Gdy Puchatek nie miał już żadnych wątpliwości, wziął garnek z sobą i poszedł do</p>
<p>Prosiaczka, a Prosiaczek spojrzał w górę z samego spodu Strasznie Głębokiego Dołu i</p>
<p>zapytał: – Masz? – a Puchatek odpowiedział: – Tak, ale garnek jest niezupełnie pełen. – I</p>
<p>zrzucił go w dół Prosiaczkowi, a Prosiaczek rzekł: – Masz rację. Czy to wszystko, co ci</p>
<p>zostało? – A Puchatek odpowiedział: – Wszystko – ponieważ tak było naprawdę. Więc</p>
<p>Prosiaczek postawił garnek na dnie dołu, wylazł na górę i obydwaj razem z Puchatkiem poszli</p>
<p>do domu.</p>
<p>– No, dobranoc, Puchatku! – rzekł Prosiaczek, gdy doszli do mieszkania Misia. –</p>
<p>Więc spotykamy się jutro o szóstej rano przy Sześciu Sosnach i sprawdzimy, ile Słoni jest w</p>
<p>naszej pułapce.</p>
<p>– Punkt szósta, Prosiaczku. Czy masz w domu sznurek?</p>
<p>– Nie. A po co ci sznurek?</p>
<p>– Żeby je związać i przyprowadzić z sobą do domu.</p>
<p>– O, to zbyteczne. Sądzę, że Słonie idą, kiedy na nie gwizdać.</p>
<p>– Są takie, co idą, a są takie, co nie idą. Ze słoniami nigdy nic nie wiadomo. No,</p>
<p>dobranoc!</p>
<p>– Dobranoc!</p>
<p>I gdy Prosiaczek maszerował do domu. Kubuś Puchatek układał się do snu.</p>
<p>W parę godzin później, gdy noc zbierała się do odejścia, Puchatek obudził się nagle z</p>
<p>uczuciem dziwnego przygnębienia. To uczucie dziwnego przygnębienia miewał już nieraz i</p>
<p>wiedział, co ono oznacza. Był głodny. Więc poszedł do spiżarni, wgramolił się na krzesełko,</p>
<p>sięgnął na górną półkę, ale nic nie znalazł.</p>
<p>“To zabawne – pomyślał. – Wiem, że miałem tu garnek miodu. Pełen garnek, pełen</p>
<p>miodu aż po brzegi, a na nim było napisane MJUT, żebym wiedział, że to miód. To naprawdę</p>
<p>bardzo dziwne”. Po czym zaczął spacerować tam i z powrotem, rozmyślając, gdzie też</p>
<p>podział się garnek z miodem, i mrucząc do siebie małą Mruczankę:</p>
<p>To po prostu niebywałe,</p>
<p>Pełen garnek miodu miałem,</p>
<p>A na garnku tak jak drut</p>
<p>Napisane było MJUT.</p>
<p>Garnek śliczny był, nowiutki,</p>
<p>Kolorowe miał obwódki,</p>
<p>Więc ogromnie</p>
<p>To mnie</p>
<p>Smuci,</p>
<p>Że mój garnek się zarzucił.</p>
<p>Przemruczał to sobie pod nosem parę razy, nucąc przy tym, gdy nagle przypomniał</p>
<p>sobie, że wsadził garnek do Strasznie Głębokiego Dołu, żeby złapać Słonia.</p>
<p>– Masz ci los! – rzekł Puchatek. – Wszystko to przez nadmiar uprzejmości dla panów</p>
<p>Słoni. – I wrócił do łóżka.</p>
<p>Ale nie mógł zasnąć. I im bardziej się o to starał, tym bardziej nie mógł. Próbował</p>
<p>liczyć owce, co czasem bardzo pomaga na uśnięcie, a gdy to nie pomogło, spróbował liczyć</p>
<p>Słonie. Ale to było jeszcze gorsze. Bo każdy Słoń, którego porachował, rzucał się od razu na</p>
<p>garnek miodu i zjadał go. Przez kilka chwil leżał biedaczek spokojnie, ale gdy pięćset</p>
<p>osiemdziesiąty siódmy Słoń oblizywał się, mówiąc do siebie: “Dobry miodek, już dawno</p>
<p>takiego nie jadłem” – Puchatek nie mógł już wytrzymać, zerwał się z łóżka, wybiegł z domu i</p>
<p>popędził prosto do Sześciu Sosen.</p>
<p>Słońce leżało jeszcze w łóżeczku, lecz nad Stumilowym Lasem, na niebie, było</p>
<p>światło, które wskazywało na to, że ono wkrótce rozkopie pościel i zacznie wstawać. Sosny w</p>
<p>półświetle wyglądały smutno i samotnie. Strasznie Głęboki Dół zdawał się głębszy, niż był</p>
<p>naprawdę, a garnek z miodem na jego dnie wyglądał dziwnie tajemniczo. Lecz gdy Puchatek</p>
<p>podszedł bliżej, jego własny nos powiedział mu, że jest tam naprawdę miód, a jego własny</p>
<p>język wysunął się na wierzch i zaczął mu lizać pyszczek, gotowy do łasowania.</p>
<p>– Masz ci los! – rzekł Puchatek, gdy wsadził nos do garnka. – Jakiś Słoń tu się raczył.</p>
<p>– Potem pomyślał przez chwilkę i powiedział: – Ach, nie, to przecież ja sam. Zapomniałem.</p>
<p>I było tak naprawdę. Puchatek wyjadł prawie cały miód. Tylko na spodzie garnka</p>
<p>zostało go trochę, więc wsadził łebek do środka i zaczął wylizywać resztę...</p>
<p>Tymczasem obudził się i Prosiaczek. Gdy tylko otworzył oczy, powiedział sam do</p>
<p>siebie: “Och!” Potem rzekł odważnie: “Tak!”, a potem jeszcze odważniej: “Właśnie tak!” Ale</p>
<p>widocznie nie czuł w sobie wiele odwagi, bo po głowie chodził mu tylko jeden wyraz:</p>
<p>“Słonie.”</p>
<p>Jak też wygląda Słoń?</p>
<p>Czy jest Dziki i Groźny?</p>
<p>Czy przychodzi, kiedy na niego gwizdnąć? I jak przychodzi?</p>
<p>Czy na ogół lubi prosiaczki?</p>
<p>A jeśli lubi, to czy nie robi mu różnicy, j a k i t o j e s t r o d z a j p r o s i a c z k a ?</p>
<p>Teraz przypuśćmy, że jest on groźny dla prosiaczków, to czy jest mu obojętne, że</p>
<p>jeden Prosiaczek miał dziadka, który nazywał się Wstęp Bronisław?</p>
<p>Nikt mu nie odpowiedział na żadne z tych pytań... a już za godzinę miał ujrzeć</p>
<p>pierwszego Słonia w swoim życiu.</p>
<p>Oczywiście, miał z nim pójść Puchatek, bo to zawsze raźniej pójść we dwóch, ale</p>
<p>przypuśćmy, że Słonie są Bardzo Groźne dla prosiaczków i dla misiów. Co wtedy? Czy nie</p>
<p>byłoby lepiej udać, że ma ból głowy i że w żaden sposób nie może dziś pójść do Sześciu</p>
<p>Sosen? Ale dajmy na to, że będzie piękna pogoda i żaden Słoń nie złapie się w Pułapkę,</p>
<p>wtedy on, Prosiaczek, musiałby sterczeć całe rano w łóżku, niepotrzebnie tracąc czas. Co tu</p>
<p>robić?</p>
<p>Nagle przyszła Prosiaczkowi Mądra Myśl do głowy. Najspokojniej w świecie pójdzie</p>
<p>sobie do Sześciu Sosen, zajrzy ostrożnie do Pułapki i zobaczy, czy Słoń się złapał. Jeśli się</p>
<p>złapał, wtedy cichutko wróci do łóżka, a jeśli nie, to nie wróci.</p>
<p>I poszedł. Najpierw pomyślał, że w Pułapce nie będzie Słonia, a później pomyślał, że</p>
<p>będzie, bo usłyszał jego słoniowe pomruki zupełnie wyraźnie.</p>
<p>– Ojej! Ojej! – rzekł Prosiaczek do siebie i już chciał uciec. Ale że był tuż-tuż obok</p>
<p>Pułapki, pomyślał sobie, że musi koniecznie zobaczyć, jak wygląda Słoń. Więc na paluszkach</p>
<p>podszedł do Pułapki i zajrzał do środka.</p>
<p>A Kubuś Puchatek przez cały czas próbował wyjąć głowę z garnka. Im bardziej nią</p>
<p>obracał, tym bardziej wpychał ją do środka.</p>
<p>– Masz ci los! – jęczał Puchatek z głębi garnka. – Pomocy! Ojej!</p>
<p>Próbował uderzać garnkiem o rozmaite przedmioty, a ponieważ nie widział, o co</p>
<p>uderza, nic mu to nie pomogło; próbował jeszcze wygramolić się z Pułapki, a że nic przed</p>
<p>sobą nie widział, tylko garnek, a i tego niewiele, był zupełnie bezradny... Wreszcie podniósł</p>
<p>w górę łebek razem z garnkiem i wydał z siebie głośny, rozdzierający jęk Smutku i</p>
<p>Rozpaczy... A stało się to właśnie w chwili, gdy nadszedł na paluszkach Prosiaczek.</p>
<p>– Pomocy! Pomocy! – krzyczał Prosiaczek. – Słoń, straszliwy Słoń! – i zaczął uciekać</p>
<p>ile sił w nogach, wciąż krzycząc na całe gardło: – Pomocy, pomocy! Słoniowy Strach!</p>
<p>Słoniocy! Słoniocy! Strachliwy Pom! Pomocny Strach! Słoniocy!</p>
<p>I bez zatrzymania, wrzeszcząc wniebogłosy, przybiegł do Krzysia.</p>
<p>– Co się stało, Prosiaczku? – zapytał Krzyś, który właśnie wstawał z łóżka.</p>
<p>– Sło... Sło... – bełkotał Prosiaczek tak zdyszany, że ledwo mógł mówić. – Słoń...</p>
<p>Słoń...</p>
<p>– Gdzie?</p>
<p>– O, tam – odpowiedział Prosiaczek wskazując łapką.</p>
<p>– A jak on wygląda?</p>
<p>– Jak... jak... ma największy łeb, jaki kiedy w życiu widziałeś, Krzysiu. Wielki,</p>
<p>olbrzymi jak nie wiem co. Ogromny, duży jak olbrzymie nie wiem co. Jak garnek.</p>
<p>– No, dobrze – powiedział Krzyś wkładając buty. – Pójdę i zobaczę, jak on wygląda.</p>
<p>Chodź ze mną.</p>
<p>Prosiaczek nie bał się wcale, gdy miał pójść z Krzysiem, więc poszedł.</p>
<p>– Czy ty nic nie słyszysz? – pytał Prosiaczek z niepokojem, gdy zbliżali się do</p>
<p>Pułapki.</p>
<p>– C o ś słyszę – odparł Krzyś.</p>
<p>To Puchatek uderzył łebkiem o twardy korzeń drzewa.</p>
<p>– Tutaj! – szepnął Prosiaczek. – Czy to nie straszne? – I mocno ścisnął rękę Krzysia.</p>
<p>Nagle Krzyś wybuchnął śmiechem... i śmiał się... i śmiał się... i śmiał się. I nagle –</p>
<p>trach! – łeb Słonia huknął o korzeń, garnek rozprysnął się i spod rozbitego garnka wyjrzał na</p>
<p>świat boży łebek Kubusia Puchatka.</p>
<p>I wtedy to Prosiaczek dowiedział się, jakim był Głupim Prosiaczkiem, i tak mu</p>
<p>strasznie było wstyd, że popędził prosto do domu i położył się do łóżka z bólem głowy. A</p>
<p>Krzyś z Kubusiem Puchatkiem poszli do domu na śniadanie.</p>
<p>– Ach, ty Misiu, Misiu, okropnie cię lubię – powiedział Krzyś.</p>
<p>– I ja cię też – powiedział Puchatek.</p>
<p>Rozdział VI</p>
<p>w którym Kłapouchy obchodzi swoje urodziny i dostaje dwa prezenty</p>
<p>Kłapouchy, poczciwy, bury Osioł, stał nad brzegiem strumienia i patrzył na swoje</p>
<p>odbicie w wodzie.</p>
<p>– Imponujące – mówił. – To jest właśnie to słowo. Imponujące.</p>
<p>Obrócił się i powoli poszedł w dół strumienia. Potem z pluskiem przebrnął w bród</p>
<p>wodę i zaczął iść z powrotem drugim brzegiem strumienia. I znowu spojrzał na swoje odbicie</p>
<p>w wodzie.</p>
<p>– Tak jak przewidywałem – powiedział. – Wcale nie lepsze z tej strony. Ale mniejsza</p>
<p>o to. Co komu do tego. Imponujące, i basta.</p>
<p>Nagle coś zaszeleściło w zaroślach i spośród wysokich paproci wyszedł Puchatek.</p>
<p>– Dzień dobry, Kłapouniu! – powiedział Puchatek.</p>
<p>– Dzień dobry, Puchatku! – powiedział Kłapouchy ponuro. – Jeśli ten dzień godzi się</p>
<p>nazwać dobrym. O czym wątpię – dodał.</p>
<p>– Dlaczego? Co się stało?</p>
<p>– Nic, Kubusiu Puchatku, nic. Nie wszyscy mogą i któryś z nas też nie może. I w tym</p>
<p>rzecz.</p>
<p>– C z e g o nie może? – zapytał Puchatek drapiąc się w nos. – Co masz na myśli?</p>
<p>– Szaleństwo. Śpiew i taniec... Ot, przechadzamy się teraz wśród morwowych</p>
<p>krzewów...</p>
<p>– O – zdziwił się Puchatek. Pomyślał chwilkę i zapytał: – A co to znaczy “wśród</p>
<p>morwowych krzewów”?</p>
<p>– O święta naiwności! – westchnął Kłapouchy. – Naiwność jest to wyraz oznaczający</p>
<p>dobrotliwą niewinność – wyjaśnił.</p>
<p>Puchatek usiadł na wielkim kamieniu i spróbował pomyśleć o tym, co powiedział</p>
<p>Kłapouchy. Brzmiało to zupełnie jak zagadka, lecz Puchatek nigdy nie był mocny w</p>
<p>rozwiązywaniu zagadek, będąc, jak wiemy, Niedźwiadkiem o Bardzo Małym Rozumku. Więc</p>
<p>zamiast tego zaśpiewał Sroczkę-Skoczkę:</p>
<p>Co to, Sroczko gadatliwa:</p>
<p>Kiedy brzęczy, to nie śpiewa,</p>
<p>Powiedz, jak się to nazywa,</p>
<p>Sroczko-Skoczko gadatliwa?</p>
<p>Była to pierwsza zwrotka. Kiedy ją skończył, a Kłapouchy nie powiedział, że mu się</p>
<p>to nie podoba, Puchatek nie dając się prosić, bardzo uprzejmie zaśpiewał następną zwrotkę:</p>
<p>Co to, Sroczko gadatliwa:</p>
<p>Kiedy łazi, to nie pływa,</p>
<p>Powiedz, co to zwykle bywa,</p>
<p>Sroczko-Skoczko gadatliwa?</p>
<p>Kłapouchy milczał, więc Puchatek przemruczał ostatnią zwrotkę do siebie samego:</p>
<p>Co to, Sroczko gadatliwa:</p>
<p>Kiedy chodzi, to się kiwa,</p>
<p>Powiedz, co się za tym skrywa,</p>
<p>Sroczko-skoczko gadatliwa?</p>
<p>– Tak, tak – rzekł Kłapouchy. – Śpiew. Radość. Jumpa – jumpa – jumpa-pa. Oto</p>
<p>idziemy zbierając orzeszki i ciesząc się majem...</p>
<p>– O, ja się bardzo cieszę – powiedział Puchatek.</p>
<p>– Niektórzy mogą – rzekł ponuro Kłapouchy.</p>
<p>– Dlaczego? Co się stało?</p>
<p>– Czy musiało się coś stać?</p>
<p>– Wydajesz mi się bardzo smutny, Kłapousiu!</p>
<p>– Smutny? Dlaczego miałbym być smutny? Dziś są moje urodziny. Najszczęśliwszy</p>
<p>dzień w roku.</p>
<p>– Twoje urodziny? – zapytał Puchatek zdziwiony.</p>
<p>– Tak jest. Czy nie widzisz? Spójrz na prezenty, jakie dostałem. – To mówiąc,</p>
<p>wskazał kopytem na prawo, a potem na lewo. – Spójrz na torcik urodzinowy. Na świeczki i na</p>
<p>różowy lukier.</p>
<p>Puchatek spojrzał na prawo, a potem na lewo.</p>
<p>– Prezenty? – zapytał. – Torcik urodzinowy? – zapytał. – Gdzie?</p>
<p>– Czyż ich nie widzisz?</p>
<p>– Nie – odpowiedział Puchatek – nie widzę.</p>
<p>– I ja też nie widzę – rzekł Kłapouchy. – Żart – wyjaśnił. – Cha-cha!</p>
<p>Puchatek podrapał się w ucho, lekko zakłopotany.</p>
<p>– Czy naprawdę są dziś twoje urodziny?</p>
<p>– Tak jest.</p>
<p>– Ach, więc przyjmij ode mnie najserdeczniejsze życzenia, Kłapousiu!</p>
<p>– Nawzajem, Kubusiu Puchatku.</p>
<p>– Przecież to nie m o j e urodziny.</p>
<p>– Nie, moje.</p>
<p>– Więc dlaczego powiedziałeś “Nawzajem”?</p>
<p>– A czemu by nie? Chyba nie chcesz być zawsze nieszczęśliwy w dniu moich urodzin,</p>
<p>co?</p>
<p>– Aha, rozumiem – powiedział Puchatek.</p>
<p>– Jest już dostatecznie smutno – rzekł Kłapouchy zgnębionym głosem – że ja dziś</p>
<p>jestem nieszczęśliwy, bez prezentów i bez torcika z różowym lukrem, zapomniany i</p>
<p>opuszczony, ale czemu wszyscy inni mieliby dzisiaj czuć się nieszczęśliwymi?</p>
<p>Tego już Puchatek nie mógł znieść. – Zaczekaj tu na mnie! – zawołał, po czym obrócił</p>
<p>się i ile sił w nogach pognał do domu. Czuł, że musi natychmiast zdobyć dla Kłapouchego</p>
<p>j a k i ś upominek, a potem będzie mógł pomyśleć o czymś bardziej stosownym.</p>
<p>Przed drzwiami swego domu zastał Prosiaczka, który wspinał się w górę i usiłował</p>
<p>dosięgnąć kołatki.</p>
<p>– Jak się masz, Prosiaczku! – powiedział.</p>
<p>– Jak się masz, Puchatku! – powiedział Prosiaczek.</p>
<p>– Co robisz?</p>
<p>– Próbuję dosięgnąć kołatki – odparł Prosiaczek. – właśnie przechodziłem tędy...</p>
<p>– Pozwól, że cię wyręczę – rzekł uprzejmie Puchatek. Sięgnął w górę i zakołatał do</p>
<p>drzwi. – Przed chwilą właśnie spotkałem Kłapouchego. Ach, biedny Kłapouchy jest dziś</p>
<p>bardzo Smutny, ponieważ ma dziś urodziny, a nikt o tym nie pamiętał, i dlatego jest bardzo</p>
<p>Ponury. Znasz go przecież i wiesz, jaki on jest. Jak długo ten, co tu mieszka, każe nam czekać</p>
<p>pode drzwiami?</p>
<p>I zakołatał znowu.</p>
<p>– Ależ, Puchatku! – zawołał Prosiaczek. – Przecież to twoje własne mieszkanie!</p>
<p>– Prawda, zupełnie o tym zapomniałem – powiedział Puchatek. – Więc wejdźmy.</p>
<p>I weszli. Puchatek zaraz od progu poszedł do spiżarni, by sprawdzić, czy jest tam</p>
<p>jeszcze jedna, ostatnia już, mała baryłeczka miodu. Była. Więc wydobył ją z szafki.</p>
<p>– Dam to Kłapouchemu w prezencie – oświadczył. – A co ty mu dasz?</p>
<p>– Czy nie moglibyśmy dać mu tego razem? Od nas obydwóch?</p>
<p>– Nie – odparł Puchatek. – Nie jest to dobry pomysł.</p>
<p>– No, dobrze. Więc dam mu balonik. Mam w domu jeszcze jeden, został mi z zabawy.</p>
<p>Pójdę po niego.</p>
<p>– To, widzisz, jest bardzo dobra myśl, Prosiaczku. Jest to właśnie to, co Kłapouchemu</p>
<p>sprawi prawdziwą radość. Bo kogo nie ucieszyłby balonik?</p>
<p>Więc Prosiaczek podreptał do domu, a Puchatek poszedł w drugą stronę ze swą</p>
<p>baryłeczką miodu.</p>
<p>Był upalny dzień i Kubuś miał długą drogę do przebycia. Nie uszedł jeszcze i pół</p>
<p>drogi gdy nagle ogarnęło go dziwne uczucie. Zaczęło się ono od czubka nosa, przeniknęło go</p>
<p>całego na wskroś i wyszło mu przez podeszwy łapek. Było mu tak, jakby coś wewnątrz niego</p>
<p>mówiło:</p>
<p>“No, a teraz, Puchatku, już czas na jakieś małe Conieco”...</p>
<p>– Ajajaj – rzekł Puchatek – nie wiedziałem, że to już tak późno!</p>
<p>Więc przycupnął i zdjął pokrywkę z baryłki. “Całe szczęście, że wziąłem ją z sobą –</p>
<p>pomyślał. – Nie każdy miś wychodząc z domu w taki upał, jak dzisiaj, pomyślałby o tym,</p>
<p>żeby wziąć z sobą swoje małe Conieco”. I zaczął zajadać.</p>
<p>“A teraz zastanowimy się – pomyślał, gdy wylizał resztę miodu z baryłki – dokąd to ja</p>
<p>szedłem? Aha, do Kłapouchego”.</p>
<p>I wstał powoli. Wtem przypomniał sobie, że prezent urodzinowy dla Kłapouchego</p>
<p>został zjedzony!</p>
<p>– Masz ci los! – jęknął Puchatek. – Co ja teraz zrobię? Przecież muszę mu c o ś</p>
<p>dać!</p>
<p>– Przez dłuższy czas nic mu nie przychodziło do głowy. Wreszcie pomyślał: “A kto</p>
<p>wie? Jest to całkiem miła baryłeczka, nawet bez miodu; i jeśli ją czyściutko wymyję i</p>
<p>poproszę kogoś, żeby wypisał na niej: „Z powinszowaniem urodzin‟, Kłapouchy może mieć z</p>
<p>tego naczynka pożytek”. A ponieważ przechodził właśnie przez Stumilowy Las, wstąpił do</p>
<p>Sowy Przemądrzałej, która tam mieszkała.</p>
<p>– Dzień dobry, Sowo! – powiedział.</p>
<p>– Dzień dobry, Puchatku! – powiedziała Sowa.</p>
<p>– Najlepsze życzenia z okazji urodzin Kłapouchego – rzekł Puchatek.</p>
<p>– Czy w samej rzeczy Kłapouchy obchodzi dziś swoje urodziny?</p>
<p>– Tak. A co mu dasz w prezencie, Sowo?</p>
<p>– A co ty mu dasz, Puchatku?</p>
<p>– Daję mu Praktyczną Baryłeczkę do Przechowywania Różnych Różności i właśnie</p>
<p>chciałem cię prosić...</p>
<p>– Czy to to? – zapytała Sowa wyjmując ją Puchatkowi z łapek.</p>
<p>– Tak, i właśnie chciałem cię prosić...</p>
<p>– Ktoś przechowywał w niej miód – rzekła Sowa Przemądrzała.</p>
<p>– Można w niej przechowywać w s z y s t k o – powiedział Puchatek z powagą. – Jest</p>
<p>ona Bardzo Pożyteczna. I właśnie chciałem cię prosić...</p>
<p>– Powinieneś na niej napisać: “Z powinszowaniem urodzin”.</p>
<p>– O to właśnie chciałem cię prosić – rzekł Puchatek. – Bo ja piszę dobrze, tylko</p>
<p>Koślawo. To jest dobra pisownia, tylko Koślawa, to znaczy, że litery trafiają nie tam, gdzie</p>
<p>trzeba. Więc czy nie zechciałabyś napisać dla mnie “Z powinszowaniem urodzin”?</p>
<p>– Baryłeczka jest niebrzydka – powiedziała Sowa oglądając ją na wszystkie strony. –</p>
<p>Czy nie mógłbyś ofiarować jej Kłapouchemu od nas obojga? W naszym wspólnym imieniu?</p>
<p>– Nie – odparł Puchatek. – Nie jest to dobry pomysł. Muszę ją tylko umyć, a ty</p>
<p>zrobisz napis.</p>
<p>Puchatek umył baryłeczkę, wytarł ją starannie, a Sowa polizała koniec ołówka i</p>
<p>zaczęła medytować, jak się pisze “urodziny”.</p>
<p>– Czy umiesz czytać, Puchatku? – zapytała z lekkim niepokojem. – Na moich</p>
<p>drzwiach jest napis sporządzony przez Krzysia o dzwonieniu i pukaniu. Czy umiałeś go</p>
<p>przeczytać?</p>
<p>– Krzyś powiedział mi, co tam jest napisane. I wtedy umiałem.</p>
<p>– Dobrze, więc i ja ci powiem, co napiszę. I wtedy przeczytasz.</p>
<p>I Sowa napisała... i to właśnie napisała:</p>
<p>Z PĄWIĄSZĄWANIEM URORURODZIURODZIN</p>
<p>Puchatek przypatrywał się temu z podziwem.</p>
<p>– Napisałam właśnie “Z powinszowaniem urodzin” – rzekła Sowa niedbale.</p>
<p>– To powinszowanie jest śliczne i długie – rzekł Puchatek z wielkim podziwem.</p>
<p>– Bo, ściśle biorąc, napisałam, oczywiście, “Z serdecznym Powinszowaniem</p>
<p>Urodzin od szczerze oddanego ci przyjaciela Puchatka”. Aby wypisać tak długie zdanie,</p>
<p>trzeba zużyć sporo ołówka.</p>
<p>– Tak, tak, rozumiem – powiedział Puchatek.</p>
<p>Tymczasem Prosiaczek wrócił do domu i wziął balonik dla Kłapouchego. Przycisnął</p>
<p>go mocno do siebie, tak żeby mu nie wyfrunął, i popędził co tchu, żeby zjawić się przed</p>
<p>Puchatkiem. Zdawało mu się, że to będzie dobrze zjawić się pierwszemu z prezentem.</p>
<p>I gdy biegł naprzód, myśląc o tym, jak się Kłapouchy ucieszy, nie patrzył, gdzie</p>
<p>biegnie, i nagle potknął się o króliczą norkę, wywrócił się i upadł jak długi.</p>
<p>BUMS!!!???!!!</p>
<p>Prosiaczek leżał rozważając, co się stało. Z początku zdawało mu się, że cały świat</p>
<p>wystrzelił w górę; a potem, że to tylko Las wystrzelił w górę, a jeszcze potem pomyślał, że</p>
<p>może to on, Prosiaczek, wystrzelił w górę i jest samotny na księżycu czy gdzie indziej i że</p>
<p>nigdy już nie zobaczy ani Krzysia, ani Puchatka, ani Kłapouchego. I nagle pomyślał: “Więc</p>
<p>dobrze. Jeśli nawet jestem na księżycu, nie muszę leżeć grzbietem do góry” – po czym wstał</p>
<p>ostrożnie i rozejrzał się wokoło.</p>
<p>Ciągle jeszcze był w Lesie!</p>
<p>“To dziwne – pomyślał. – Ciekaw jestem, skąd się wziął ten huk. To chyba nie ja</p>
<p>narobiłem takiego hałasu... A gdzie mój balonik? I co tu robi koło mnie ta mokra szmatka?”</p>
<p>Był to właśnie balonik!</p>
<p>– Ojej! – wrzasnął Prosiaczek. – Ojej! Ojej! Ale trudno. Stało się. Nie mam po co</p>
<p>wracać do domu, bo nie mam drugiego balonika, i może Kłapouchy nie lubi baloników aż</p>
<p>t a k b a r d z o?</p>
<p>I poszedł bardzo smutny przed siebie, aż zaszedł na brzeg strumienia, gdzie stał</p>
<p>Kłapouchy i wpatrywał się w swoje odbicie w wodzie.</p>
<p>– Dzień dobry, Kłapouszku! – powiedział.</p>
<p>A Kłapouchy na to:</p>
<p>– Dzień dobry, mały Prosiaczku! Jeśli ten dzień godzi się nazwać dniem dobrym. O</p>
<p>czym wątpię – dodał. – Ale mniejsza o to.</p>
<p>– Moje najlepsze życzenia w dniu twoich urodzin – powiedział Prosiaczek i podszedł</p>
<p>bliżej.</p>
<p>Kłapouchy przestał patrzeć na swoje odbicie w wodzie, odwrócił się i spojrzał na</p>
<p>Prosiaczka.</p>
<p>– Powtórz to jeszcze raz – powiedział.</p>
<p>– Moje najlep...</p>
<p>– Poczekaj chwilkę.</p>
<p>I chwiejąc się na trzech nogach, zaczął bardzo powoli podnosić swą czwartą nogę do</p>
<p>ucha.</p>
<p>– Udało mi się zrobić to wczoraj – wyjaśnił Prosiaczkowi, gdy wywrócił się po raz</p>
<p>trzeci – i przyszło mi to z łatwością, a w ten sposób mogę lepiej słyszeć... Więc coś ty takiego</p>
<p>powiedział? – I przyłożywszy kopyto do ucha, nastawił je, by lepiej usłyszeć Prosiaczka.</p>
<p>– Moje najlepsze życzenia w dniu dzisiejszym – powtórzył Prosiaczek.</p>
<p>– Masz na myśli mnie?</p>
<p>– Oczywiście, mój Kłapousiu!</p>
<p>– Moje urodziny?</p>
<p>– Tak.</p>
<p>– Że ja mam prawdziwe urodziny?</p>
<p>– Tak, Kłapousiu, i właśnie przyniosłem ci prezent.</p>
<p>Kłapouch odjął prawe kopyto od prawego ucha, okręcił się dokoła siebie samego i z</p>
<p>wielkim trudem przyłożył lewe kopyto do lewego ucha.</p>
<p>– Muszę to usłyszeć drugim uchem – powiedział. – A teraz powtórz jeszcze raz to, coś</p>
<p>powiedział.</p>
<p>– Prezent – rzekł Prosiaczek bardzo głośno.</p>
<p>– Masz wciąż mnie na myśli?</p>
<p>– Tak.</p>
<p>– Wciąż jeszcze moje urodziny?</p>
<p>– Ależ tak, Kłapouszku!</p>
<p>– Moje, przeze mnie obchodzone dziś, prawdziwe urodziny?</p>
<p>– Tak, i właśnie przyniosłem ci balonik.</p>
<p>– Balonik? – zapytał Kłapouchy. – Powiedziałeś: balonik? Wielki, kolorowy</p>
<p>przedmiot, który fruwa w powietrzu? Szaleństwo, śpiew i taniec? Hopsasa?!</p>
<p>– Tak. Ale – niestety – bardzo mi przykro, Kłapouszku, bo kiedy biegłem tutaj, żeby</p>
<p>ci go przynieść, upadłem.</p>
<p>– Ajaj! Co za nieszczęście! Pewnie biegłeś za szybko. Czyś się aby nie potłukł, mały</p>
<p>Prosiaczku?</p>
<p>– Nie... Tylko balonik... Ach, Kłapouszku, ja go pękłem!</p>
<p>Zapadła długa chwila milczenia.</p>
<p>– Mój balonik? – zapytał wreszcie Kłapouchy.</p>
<p>Prosiaczek skinął łebkiem.</p>
<p>– Mój urodzinowy balonik?</p>
<p>– Tak, Kłapousiu – odparł Prosiaczek z lekka pociągając nosem. – Proszę. I składam</p>
<p>ci przy tym najserdeczniejsze życzenia. – I wręczył Kłapouchemu kawałek mokrej szmatki.</p>
<p>– Czy to to? – zapytał Kłapouchy trochę zdziwiony.</p>
<p>Prosiaczek znów skinął łebkiem.</p>
<p>– Balonik?</p>
<p>– Tak.</p>
<p>– Dziękuję ci, Prosiaczku – powiedział Kłapouchy. – Nie gniewaj się, że cię o to</p>
<p>pytam – ciągnął – ale jaki miał kolor ten balonik, kiedy jeszcze był balonikiem?</p>
<p>– Czerwony.</p>
<p>– Tak sobie właśnie myślałem... Czerwony... – mruczał do siebie. – Mój ulubiony</p>
<p>kolor... A jaki był duży?</p>
<p>– Prawie taki jak ja.</p>
<p>– Tak sobie właśnie myślałem. Prawie tak duży jak Prosiaczek – powiedział smutno</p>
<p>sam do siebie. – Mój ulubiony wymiar. Tak, tak.</p>
<p>Prosiaczek poczuł się strasznie nieszczęśliwy i sam nie wiedział, co powiedzieć, a</p>
<p>wreszcie pomyślał sobie, że to i tak nie zda się na nic. Wtem usłyszał czyjeś wołanie z drugiej</p>
<p>strony strumienia. Był to głos Puchatka.</p>
<p>– Przyjmij ode mnie najlepsze życzenia, Kłapouniu! – wołał Puchatek, który</p>
<p>zapomniał, że to już dziś raz powiedział.</p>
<p>– Dziękuję ci, Puchatku, już mi je dziś składałeś – odpowiedział Kłapouchy ponuro.</p>
<p>– Przynoszę ci skromny upominek – powiedział Puchatek z przejęciem.</p>
<p>– Już dziś jeden dostałem – rzekł Kłapouchy.</p>
<p>Puchatek przebrnął wpław strumień i podszedł do Kłapouchego. Prosiaczek siedział</p>
<p>trochę z boku i, ująwszy głowę w obydwie łapki, cichutko siąkał nosem.</p>
<p>– Jest to Praktyczna Baryłeczka – mówił Puchatek. – Proszę. A na niej jest napisane:</p>
<p>“Z serdecznym Powinszowaniem Urodzin od szczerze ci oddanego przyjaciela Puchatka”. To</p>
<p>jest właśnie napisane. A baryłeczka służy do przechowywania różnych różności. Proszę.</p>
<p>Gdy Kłapouchy obejrzał baryłeczkę, był bardzo wzruszony.</p>
<p>– Ach! – powiedział. – Myślę, że mój Balonik zmieści się akurat w tej Baryłeczce.</p>
<p>– O, nie, Kłapouszku – rzekł Puchatek. – Baloniki są o wiele za duże, żeby mieściły</p>
<p>się w baryłeczkach. Baloniki trzyma się na sznurku.</p>
<p>– Ale nie mój – powiedział dumnie Kłapouchy. – Spójrz, Prosiaczku!</p>
<p>I gdy Prosiaczek ze smutną miną rozglądał się dookoła, Kłapouchy wziął balonik w</p>
<p>zęby i ostrożnie włożył go do baryłeczki. Potem znów wyjął go z baryłeczki i znów położył</p>
<p>na ziemi. A potem jeszcze raz go podniósł i jeszcze raz włożył ostrożnie z powrotem.</p>
<p>– Ależ tak! – rzekł Puchatek. – Wchodzi doskonale.</p>
<p>– Nieprawda? – powiedział Kłapouchy. – Wchodzi i wychodzi doskonale.</p>
<p>– Bardzo się cieszę – rzekł Puchatek uszczęśliwiony- że podarowałem ci Praktyczną</p>
<p>Baryłeczkę, w której można przechowywać Różne Różności.</p>
<p>– Bardzo się cieszę – powiedział Prosiaczek uszczęśliwiony – że podarowałem ci coś,</p>
<p>co można włożyć do Praktycznej Baryłeczki.</p>
<p>Lecz Kłapouchy nie słuchał. Wkładał balonik i wyjmował go z powrotem, szczęśliwy</p>
<p>jak jeszcze nigdy w życiu.</p>
<p>– A czy ja mu nic nie dałem na urodziny? – zapytał Krzyś smutnym głosem.</p>
<p>– Oczywiście że dałeś – odparłem. – Czy już nic nie pamiętasz? Dałeś mu małe –</p>
<p>małe...</p>
<p>– Pudełko z farbami do malowania rozmaitych rzeczy.</p>
<p>– A widzisz...</p>
<p>– A dlaczego nie dałem mu tego z rana?</p>
<p>– Bo musiałeś przygotować podwieczorek dla solenizanta. Był na tym podwieczorku</p>
<p>torcik z kremem i trzema świeczkami, z wypisanym na wierzchu różowym lukrem imieniem</p>
<p>i...</p>
<p>– Ach, prawda, przypominam sobie – powiedział Krzyś.</p>
<p>Rozdział VII</p>
<p>w którym Mama-Kangurzyca z Maleństwem przybywają do Lasu i Prosiaczek bierze kąpiel</p>
<p>Nikt dobrze nie wiedział, skąd się wzięli, dość że pewnego dnia zamieszkali w Lesie</p>
<p>we dwoje: Mama-Kangurzyca i mały jej synek zwany Maleństwem. Gdy Puchatek zapytał</p>
<p>Krzysia: – Skąd się oni tutaj wzięli? – Krzyś odpowiedział: – Całkiem po prostu, jeśli wiesz,</p>
<p>co to znaczy, Puchatku. – A Puchatek, który nie wiedział, co to znaczy, powiedział: – Aha! –</p>
<p>Potem kiwnął łebkiem raz i drugi i powiedział: – Całkiem po prostu, aha... – A potem poszedł</p>
<p>do swego przyjaciela Prosiaczka, by się dowiedzieć, co on myśli o tym. W mieszkaniu</p>
<p>Prosiaczka zastał Królika. I tak wszyscy trzej zaczęli o tym gawędzić.</p>
<p>– Nie podoba mi się to wszystko – rzekł Królik. – Jesteśmy sobie wszyscy u siebie, w</p>
<p>Lesie, ty, Puchatku, ty Prosiaczku, i ja – a tu naraz...</p>
<p>– I Kłapouchy – wtrącił Puchatek.</p>
<p>– I Kłapouchy, a tu naraz...</p>
<p>– I Sowa Przemądrzała – dodał Puchatek.</p>
<p>– I Sowa Przemądrzała, a tu na...</p>
<p>– I Kłapouchy – rzekł Puchatek. – Zapomniałem o nim.</p>
<p>– Jesteśmy wszyscy u siebie – ciągnął dalej Królik powoli i dobitnie – a tu naraz</p>
<p>budzimy się pewnego pięknego dnia i kogo zastajemy? Jakieś Dziwne Zwierzę. Zwierzę, o</p>
<p>którym nawet nigdy nie słyszeliśmy. Zwierzę, które nosi całą swoją rodzinę w kieszeni.</p>
<p>Przypuśćmy, że ja na przykład zacznę nosić całą moją rodzinę w kieszeni. Ile kieszeni</p>
<p>musiałbym mieć?</p>
<p>– Szesnaście – kiwnął Prosiaczek.</p>
<p>– Siedemnaście, nieprawda? – powiedział Królik. – I jeszcze jedną na chusteczkę do</p>
<p>nosa. To już osiemnaście. Osiemnaście kieszeni w jednym ubraniu. To o wiele za dużo.</p>
<p>Tu nastąpiło długie milczenie... Przerwał je Puchatek, który od paru chwil siedział</p>
<p>głęboko zamyślony: – A mnie wypada piętnaście.</p>
<p>– Co? – spytał Królik.</p>
<p>– Piętnaście.</p>
<p>– Piętnaście czego?</p>
<p>– Piętnaście osób twojej rodziny.</p>
<p>– No i co?</p>
<p>Puchatek podrapał się w nosek i powiedział, że mu się zdawało, że Królik mówił coś o</p>
<p>swojej rodzinie.</p>
<p>– Czy tak? – spytał Królik niedbale.</p>
<p>– Tak, powiedziałeś, że...</p>
<p>– Mniejsza z tym, Puchatku – rzekł Prosiaczek zniecierpliwiony. – Chodzi o to, co</p>
<p>mamy zrobić z Kangurzycą.</p>
<p>– Aha – powiedział Puchatek.</p>
<p>– Najlepiej będzie tak – odezwał się Królik – porwiemy Maleństwo i ukryjemy je, a</p>
<p>kiedy Mama-Kangurzyca zapyta: “Gdzie jest Maleństwo?”, powiemy: “Akuku!”</p>
<p>– Akuku! – powiedział Puchatek dla wprawy. – Akuku! Akuku! To bardzo ładnie</p>
<p>brzmi. Moglibyśmy powiedzieć “akuku!” bez porywania Maleństwa.</p>
<p>– Puchatku! – rzekł Królik grzecznie. – Nie masz ani krzty rozumu.</p>
<p>– Wiem o tym – odparł Puchatek pokornie.</p>
<p>– Po to powiemy “akuku!”, żeby Mamie-Kangurzycy dać do zrozumienia, że my</p>
<p>wiemy, gdzie jest Maleństwo. “Akuku!” ma oznaczać: Powiemy ci, gdzie jest Maleństwo,</p>
<p>jeśli nam obiecasz, że zabierzesz się z Lasu i już nigdy w te strony nie wrócisz.</p>
<p>Puchatek usiadł na boczku i wprawiał się w mówieniu “akuku!” na różne sposoby.</p>
<p>Czasami zdawało mu się, że to oznacza to właśnie, co miał na myśli Królik, a czasem</p>
<p>zdawało mu się, że co innego.</p>
<p>“Sądzę, że to jest tylko wprawa – myślał. – Ciekaw jestem, czy Mama-Kangurzyca też</p>
<p>będzie musiała się wprawiać, żeby to zrozumieć”.</p>
<p>– Jest tylko jedna ważna rzecz – wtrącił Prosiaczek kręcąc się niespokojnie. –</p>
<p>Rozmawiałem z Krzysiem, który mi powiedział, że Kangury są powszechnie znane jako jedne</p>
<p>z Najdzikszych Zwierząt. Na ogół nie boję się Dzikich Zwierząt, ale każdy o tym wie, że jeśli</p>
<p>jednemu z Najdzikszych Zwierząt zabrać Jego Małe, ono staje się tak dzikie jak Dwa</p>
<p>Najdziksze Zwierzęta. Wobec tego powiedzenie “akuku!” jest może trochę nierozsądne.</p>
<p>Królik poślinił koniec ołówka i powiedział:</p>
<p>– Prosiaczku, nie masz ani krzty odwagi!</p>
<p>– Niełatwo jest być odważnym – odparł Prosiaczek, lekko pociągając noskiem – kiedy</p>
<p>jest się tylko Bardzo Małym Zwierzątkiem.</p>
<p>Królik, który z wielkim skupieniem zabierał się do pisania, podniósł łebek i</p>
<p>powiedział:</p>
<p>– Właśnie dlatego, że jesteś Bardzo Małym Zwierzątkiem, możesz się przydać w</p>
<p>przedsięwzięciu, jakie mamy przed sobą.</p>
<p>Prosiaczek był tak przejęty myślą o tym, że może się przydać, że zapomniał się bać, i</p>
<p>gdy Królik oświadczył, że Kangury są Niebezpieczne tylko podczas zimowych miesięcy, a w</p>
<p>innych okresach są Łagodnego Usposobienia, Prosiaczek ledwo mógł usiedzieć na miejscu,</p>
<p>tak bardzo mu się śpieszyło, żeby się przydać.</p>
<p>– A co ja będę robił? – spytał Puchatek ze smutkiem. – Chyba nie będę mógł się</p>
<p>przydać?</p>
<p>– Nic nie szkodzi, Puchatku – rzekł Prosiaczek pocieszająco. – Może innym razem.</p>
<p>– Bez Puchatka – powiedział Królik uroczyście, ostrząc szpic ołówka – całe</p>
<p>przedsięwzięcie będzie niemożliwe.</p>
<p>– Och – westchnął Prosiaczek i usiłował nie wyglądać na rozczarowanego, Puchatek</p>
<p>zaś poszedł do kącika i rzekł z dumą do siebie:</p>
<p>– Niemożliwe beze mnie. Taki to już ze mnie Miś.</p>
<p>– A teraz proszę posłuchać – powiedział Królik, gdy skończył pisać. I Puchatek z</p>
<p>Prosiaczkiem usiedli obok, słuchając pilnie z otwartymi pyszczkami. A Królik to właśnie</p>
<p>napisał:</p>
<p>PLAN PORWANIA MALEŃSTWA</p>
<p>1. U w a g i o g ó l n e. Mama-Kangurzyca biega prędzej niż którekolwiek z nas, nawet</p>
<p>ja.</p>
<p>2. U w a g i b a r d z i e j o g ó l n e. Mama-Kangurzyca nigdy nie spuszcza oka z</p>
<p>Maleństwa, chyba tylko wtedy, gdy jest ono bezpiecznie zapięte w jej kieszeni.</p>
<p>3. A z a t e m. Jeśli mamy porwać Maleństwo, musimy uzyskać Znaczną Przewagę,</p>
<p>ponieważ Kangurzyca biega prędzej niż ktokolwiek z nas, a nawet ja (patrz 1).</p>
<p>4. U w a g a. Jeśli Maleństwo wyskoczy z kieszeni Kangurzycy, a na jego miejsce</p>
<p>wskoczy Prosiaczek, Kangurzyca nie zauważy różnicy, gdyż Prosiaczek jest Bardzo Małym</p>
<p>Zwierzątkiem.</p>
<p>5. J a k M a l e ń s t w o.</p>
<p>6. J e d n a k Kangurzyca musiałaby patrzeć w inną stronę, tak aby nie zauważyła</p>
<p>wskakującego do jej kieszeni Prosiaczka.</p>
<p>7. Patrz 2.</p>
<p>8. I n n a u w a g a. Jednak gdyby ją Puchatek zajął interesującą rozmową, mogłaby</p>
<p>przez chwilę patrzeć w inną stronę.</p>
<p>9. A wtedy ja mógłbym uciec z Maleństwem.</p>
<p>10. Prędziutko.</p>
<p>11. I Kangurzyca nie spostrzegłaby różnicy. Dopiero Potem.</p>
<p>Królik odczytał to uroczyście i przez krótką chwilę nikt nie odzywał się słowem.</p>
<p>Wreszcie Prosiaczek, który tylko w milczeniu otwierał i zamykał ryjek, zdołał wykrztusić</p>
<p>ochrypłym głosem:</p>
<p>– A co potem?</p>
<p>– Co przez to rozumiesz?</p>
<p>– Kiedy Kangurzyca Zobaczy Różnicę...</p>
<p>– Wtedy wszyscy mówimy “akuku!”</p>
<p>– My wszyscy troje!</p>
<p>– Tak.</p>
<p>– Ojej!</p>
<p>– O co chodzi, Prosiaczku?</p>
<p>– O nic – odparł Prosiaczek – dopóki m y w s z y s c y t r o j e mówimy “akuku”.</p>
<p>Dopóki my wszyscy mówimy – powtórzył Prosiaczek – to nic nie szkodzi. Ale nie zależy mi</p>
<p>na tym specjalnie, żeby powiedzieć “akuku” samemu. Zresztą to nawet nie brzmiałoby ładnie.</p>
<p>A czy jesteś zupełnie pewien tego, co mówiłeś o zimowych miesiącach?</p>
<p>– O zimowych miesiącach?</p>
<p>– Tak, o tym, że one są Niebezpieczne tylko w zimowych miesiącach?</p>
<p>– O, tak, najzupełniej. Więc co, Puchatku? Czy wiesz już, co będziesz miał do roboty?</p>
<p>– Nie – odparł Kubuś Puchatek. – Jeszcze nie wiem. A co będę robił?</p>
<p>– Więc masz tylko mówić bez przerwy do Kangurzycy, tak żeby odwrócić jej uwagę.</p>
<p>– Oo... ale czym?</p>
<p>– O czym ci się podoba.</p>
<p>– Czy myślisz, że mógłbym jej powiedzieć na przykład kawałek wierszyka czy coś w</p>
<p>tym rodzaju?</p>
<p>– O, to-to właśnie – odparł Królik. – Doskonale. Więc ruszamy.</p>
<p>I poszli wszyscy wypatrywać Mamy-Kangurzycy.</p>
<p>Kangurzyca z Maleństwem spędzali miłe popołudnie w Lesie, na piaszczystej polance.</p>
<p>Maleństwo ćwiczyło się w niewielkich skokach na piasku, wpadało do mysich norek,</p>
<p>a potem wyłaziło na wierzch, a Mama-Kangurzyca kręciła się koło swego synka mówiąc: –</p>
<p>Jeszcze tylko jeden skok, kochanie, i idziemy do domu.</p>
<p>A tu nagle kto się zjawia, gramoląc się na piaszczysty pagórek? Kubuś Puchatek.</p>
<p>– Dobry wieczór, Mamo-Kangurzyco!</p>
<p>– Dobry wieczór, Puchatku!</p>
<p>– Popatrz, jak ja skaczę – zapiszczało Maleństwo i wpadło do innej mysiej norki.</p>
<p>– Jak się masz, Maleństwo, dzielny kawalerze!</p>
<p>– Właśnie mieliśmy wracać do domu – rzekła Kangurzyca. – Dobry wieczór, Króliku!</p>
<p>Jak się masz, Prosiaczku!</p>
<p>Królik i Prosiaczek, którzy ukazali się z drugiej strony pagórka, powiedzieli: “Dobry</p>
<p>wieczór!” i “Jak się masz, Maleństwo!” – a Maleństwo dopominało się, żeby koniecznie</p>
<p>popatrzyli, jak ono skacze, więc stanęli i patrzyli.</p>
<p>I Mama-Kangurzyca też patrzyła...</p>
<p>Królik dwa razy mrugnął na Puchatka, który zwrócił się do Kangurzycy.</p>
<p>– Droga Kangurzyco – powiedział – nie wiem, czy ty interesujesz się Poezją?</p>
<p>– Raczej nie – odparła Kangurzyca.</p>
<p>– Czyżby? – zdziwił się Puchatek.</p>
<p>– Maleństwo kochane, jeszcze tylko jeden skok, a potem musimy już iść do domu.</p>
<p>Nastąpiło króciutkie milczenie, podczas którego Maleństwo wpadło do mysiej norki.</p>
<p>A Królik przyłożył łapkę do pyszczka i powiedział głośnym szeptem:</p>
<p>– No, zaczynaj!</p>
<p>– Jeśli chodzi o Poezję – mówił Puchatek – to idąc sobie teraz Lasem, ułożyłem taki</p>
<p>mały wierszyk. To brzmi mniej więcej tak. Czekaj, zaraz sobie przypomnę...</p>
<p>– Doskonale – rzekła Kangurzyca. – Maleństwo kochane, już idziemy.</p>
<p>– Bardzo ci się spodoba ten poemacik – rzekł Królik.</p>
<p>– Rozkochasz się w nim po prostu – powiedział Prosiaczek.</p>
<p>– Musisz go posłuchać bardzo uważnie – powiedział Królik.</p>
<p>– Tak, aby nic z niego nie opuścić – mówił Prosiaczek.</p>
<p>– O, tak – odparła Mama-Kangurzyca nie spuszczając oka z Maleństwa.</p>
<p>– Jak to idzie, Puchatku? – zapytał Królik.</p>
<p>Puchatek chrząknął lekko i zaczął deklamować:</p>
<p>STROFY NAPISANE PRZEZ MISIA</p>
<p>O BARDZO MAŁYM ROZUMKU:</p>
<p>W poniedziałek, w chmurny dzień,</p>
<p>Rozmyślałem idąc lasem:</p>
<p>“Czemu tym jest zawsze ten,</p>
<p>A ów owym – tylko czasem?”</p>
<p>A we wtorek myślę tak</p>
<p>(Było ciepło i słonecznie):</p>
<p>“To na pewno, tak czy siak,</p>
<p>Ale tamto – niekoniecznie”.</p>
<p>Znów we środę padał deszcz,</p>
<p>Więc rozważam z niepokojem:</p>
<p>“Wasi naszym mogą też,</p>
<p>Lecz nie mogą twoje moim”.</p>
<p>W czwartek znów był mróz i szron...</p>
<p>Pomyślałem: “Coś tu będzie...</p>
<p>Bo choć tutaj dzisiaj on,</p>
<p>Ale oni zawsze wszędzie”.</p>
<p>W piątek...</p>
<p>Ach, tak, tak – rzekła Mama-Kangurzyca, nie czekając, aż usłyszy, co stało się w</p>
<p>piątek.</p>
<p>– Tylko jeszcze jeden skok, kochane Maleństwo, i naprawdę musimy już iść do domu.</p>
<p>Królik dał Puchatkowi szturchańca dla zachęty.</p>
<p>– Wracając do Poezji – rzekł w tej samej chwili Puchatek – czyś zwróciła kiedy uwagę</p>
<p>na tamto drzewo, o tam, tam?</p>
<p>– Gdzie? – spytała Kangurzyca. – No, Maleństwo, już najwyższy czas.</p>
<p>– O, tu, akurat na wprost – rzekł Puchatek wskazując poza plecy Kangurzycy – czy</p>
<p>widzisz?</p>
<p>– Nie – odparła Kangurzyca. – Teraz, kochane Maleństwo, smyk! Do kieszeni.</p>
<p>Idziemy do domu.</p>
<p>– Powinnaś koniecznie popatrzeć na to drzewo, o tam, akurat na wprost – odezwał się</p>
<p>Królik. – Czy mam cię podsadzić, Maleństwo?</p>
<p>I ujął Maleństwo w łapki.</p>
<p>– Na drzewie siedzi ptaszek – powiedział Kubuś Puchatek. – Widzę go stąd. A może</p>
<p>to rybka?</p>
<p>– Powinnaś stąd widzieć ptaszka – powiedział Królik. – Chyba, żeby to była rybka...</p>
<p>– To nie rybka, to ptak – rzekł Prosiaczek.</p>
<p>– Tak, to ptak – powiedział Królik.</p>
<p>– Czy to szpak, czy kos? – zapytał Puchatek.</p>
<p>– O to właśnie chodzi – powiedział Królik – czy to kos, czy szpak?</p>
<p>Wreszcie Kangurzyca odwróciła głowę i w chwili gdy ją odwracała, Królik</p>
<p>powiedział głośno:</p>
<p>– Właź do środka, Maleństwo. – I Prosiaczek wskoczył do kieszeni</p>
<p>Mamy-Kangurzycy, a Królik czmychnął ile sił w nogach z Maleństwem.</p>
<p>– Co się stało? Gdzie jest Królik? – spytała Kangurzyca odwracając się znowu. – Jak</p>
<p>ci jest, kochane Maleństwo?</p>
<p>Prosiaczek wydał piskliwy, cienki głosik z głębi kieszeni Kangurzycy.</p>
<p>– Królik musiał odejść – wyjaśnił Puchatek. – Zdaje się, że coś sobie nagle</p>
<p>przypomniał i musiał pójść i to załatwić.</p>
<p>– A Prosiaczek?</p>
<p>– Zdaje się, że i Prosiaczek w tej samej chwili o czymś sobie przypomniał. Zupełnie</p>
<p>nagle.</p>
<p>– No, więc i my już uciekamy do domu – rzekła Kangurzyca. – Do widzenia,</p>
<p>Puchatku!</p>
<p>I w trzech wielkich susach znalazła się daleko.</p>
<p>Puchatek patrzył w ślad za nią i myślał: “Gdybym to ja tak potrafił... Są tacy, co</p>
<p>potrafią, a są tacy, co nie potrafią. W tym cała rzecz”.</p>
<p>A tymczasem były chwile, kiedy Prosiaczek życzył sobie, żeby Kangurzyca nie</p>
<p>potrafiła. Nieraz, gdy mu droga wypadała przez Las, marzył o tym, żeby być ptaszkiem, aby</p>
<p>móc fruwać. Ale teraz siedząc na spodzie kieszeni Kangurzycy, podrzucany w górę i w dół,</p>
<p>tak sobie myślał:</p>
<p>to nie chcę</p>
<p>Jeśli ma być to nigdy</p>
<p>fruwanie, tego robić.</p>
<p>I gdy unosił się w górę, mówił: “Oooo!” – a gdy opadał w dół, mówił: “Aaaa!” – I</p>
<p>mówił: “Oooaaa” – przez całą drogę, aż do domu Kangurzycy.</p>
<p>Ma się rozumieć, że gdy tylko Kangurzyca odpięła swoją kieszeń, zobaczyła, co się</p>
<p>stało. I tylko przez krótką chwilę zdawało jej się, że jest niespokojna. Ale zaraz potem</p>
<p>poczuła, że wcale, a wcale się nie boi, ponieważ wiedziała, że Krzyś nie pozwoli, aby jej</p>
<p>Maleństwu stała się najmniejsza krzywda. Więc tak sobie pomyślała: “Jeśli oni płatają mi</p>
<p>figle, to i ja spłatam im figla”.</p>
<p>– A teraz, kochane Maleństwo – powiedziała, gdy wyjęła Prosiaczka z kieszeni – pora</p>
<p>spać.</p>
<p>– Akuku! – rzekł Prosiaczek, jak tylko potrafił najgłośniej, po swej Straszliwej</p>
<p>Podróży. Lecz nie było to widocznie bardzo dobre “akuku”, bo Kangurzyca nie zrozumiała, o</p>
<p>co chodzi.</p>
<p>– Najpierw kąpiel – powiedziała ochoczo.</p>
<p>– Akuku – powtórzył Prosiaczek i rozejrzał się z niepokojem dokoła, szukając swoich</p>
<p>towarzyszy.</p>
<p>Lecz towarzysze byli daleko. Królik siedział u siebie w domu i zabawiał się z</p>
<p>Maleństwem, czując, że coraz bardziej je lubi, a Puchatek, który postanowił zostać</p>
<p>Kangurem, siedział na piaszczystej polance, na skraju Lasu, ćwicząc się w skokach.</p>
<p>– Tak sobie myślę – rzekła Kangurzyca głosem pełnym zastanowienia – czy nie</p>
<p>przydałaby ci się dzisiaj zimna kąpiel? Czy miałbyś na nią ochotę, kochane Maleństwo?</p>
<p>Prosiaczka, który na ogół nie lubił kąpieli, przeszedł długi dreszcz obrzydzenia.</p>
<p>Powiedział więc z odwagą, na jaką tylko mógł się zdobyć:</p>
<p>– Mamo-Kangurzyco, widzę, że nadszedł czas, abyśmy pomówili ze sobą otwarcie.</p>
<p>– Śmieszne, małe Maleństwo – rzekła Kangurzyca dobrotliwie, przygotowując wodę</p>
<p>do kąpieli.</p>
<p>– Nie jestem Maleństwo – oświadczył Prosiaczek głośno. – Jestem Prosiaczek.</p>
<p>– Tak, tak – powiedziała Kangurzyca niby to na serio – a jak ślicznie naśladujesz głos</p>
<p>Prosiaczka! Jakiś ty mądry i cacany – mówiła wyjmując z szafki spory kawałek żółtego</p>
<p>mydła. – Ciekawa jestem, co teraz porabia Prosiaczek.</p>
<p>– Czy ty mnie nie widzisz?! – wrzasnął Prosiaczek. – Czy nie masz oczu? Spójrz na</p>
<p>mnie!</p>
<p>– Właśnie patrzę, drogie Maleństwo – rzekła Kangurzyca raczej surowo. – A ty</p>
<p>przypomnij lepiej sobie, co ci wczoraj mówiłam o robieniu min. Jeśli będziesz robił miny</p>
<p>takie jak Prosiaczek, to jak podrośniesz, staniesz się do niego podobny. A wtedy, pomyśl, jak</p>
<p>ci będzie przykro. No, ale teraz marsz do ceberka! I nie każ mi sobie tego powtarzać dwa</p>
<p>razy.</p>
<p>I nim Prosiaczek zdążył zorientować się, co się dzieje, był już w ceberku z wodą, a</p>
<p>Kangurzyca szorowała go z całych sił wielką namydloną gąbką.</p>
<p>– Ojej! – krzyczał Prosiaczek. – Puść mnie! Jestem Prosiaczek!</p>
<p>– Nie otwieraj buzi, kochanie, bo nałykasz się mydła – rzekła Kangurzyca. – A</p>
<p>widzisz, co ci mówiłam?</p>
<p>– Tyś – tyś – tyś to zrobiła naumyślnie – wykrztusił Prosiaczek, gdy tylko znowu</p>
<p>mógł mówić... i potem tak się stało, że znów miał usta pełne mydlin.</p>
<p>– Dobrze już, dobrze kochanie, tylko nic nie mów – i w chwile potem Prosiaczek</p>
<p>został wydobyty z ceberka i wytarty suchym ręcznikiem.</p>
<p>– Teraz jeszcze Maleństwo dostanie łyżkę tranu – powiedziała Kangurzyca – i marsz</p>
<p>do łóżka.</p>
<p>– Po-po co, po co tran? – spytał Prosiaczek.</p>
<p>– Po to, żebyś urósł duży i silny, kochanie. Nie chcesz chyba być podobny do małego i</p>
<p>słabego Prosiaczka, co? A widzisz...</p>
<p>W tej samej chwili rozległo się pukanie do drzwi.</p>
<p>– Proszę – rzekła Kangurzyca i do pokoju wszedł Krzyś.</p>
<p>– Krzysiu, Krzysiu! – zawołał Prosiaczek. – Powiedz Kangurzycy, kim ja jestem! Ona</p>
<p>upiera się i mówi, że jestem Maleństwem, prawda?</p>
<p>Krzyś popatrzył na niego uważnie i potrząsnął głową.</p>
<p>– Nie możesz być Maleństwem – powiedział – bo właśnie przed chwilą widziałem</p>
<p>Maleństwo, które bawi się wesoło u Królika.</p>
<p>– No, no – rzekła Kangurzyca – to wprost nie do wiary. To nie do wiary, żebym aż tak</p>
<p>się pomyliła!</p>
<p>– A widzisz? – powiedział Prosiaczek. – Mówiłem ci. Jestem Prosiaczek.</p>
<p>Krzyś znów potrząsnął głową.</p>
<p>– Nie jesteś Prosiaczek – powiedział. – Znam dobrze Prosiaczka, który jest zupełnie</p>
<p>innego koloru.</p>
<p>Prosiaczek zaczął tłumaczyć, że to wszystko dlatego, ponieważ wziął przed chwilą</p>
<p>kąpiel, a potem pomyślał, że może nie trzeba było tego mówić. I gdy otworzył ryjek, aby</p>
<p>powiedzieć coś innego, Mama-Kangurzyca wlała mu łyżeczkę lekarstwa, poklepała po</p>
<p>grzbiecie i powiedziała, że to lekarstwo ma zupełnie miły smak, gdy się do niego</p>
<p>przyzwyczaić.</p>
<p>– Wiedziałam, że to nie jest Prosiaczek – powiedziała Kangurzyca – ale ciekawa</p>
<p>jestem, kto to może być?</p>
<p>– Może to jakiś krewny Puchatka? – rzekł Krzyś. – Może jakiś bratanek czy wujaszek,</p>
<p>czy coś podobnego?</p>
<p>Kangurzyca zgodziła się z przypuszczeniem Krzysia i powiedziała, że wobec tego</p>
<p>trzeba go będzie jakoś nazwać.</p>
<p>– Nazwijmy go Nieboraczek – powiedział Krzyś. – Dla skrótu: Tomasz Nieboraczek.</p>
<p>I właśnie gdy to postanowiono, Tomasz Nieboraczek wyrwał się z objęć Kangurzycy i</p>
<p>skoczył na ziemię. Ku jego wielkiej radości Krzyś zostawił drzwi otwarte. I nigdy jeszcze</p>
<p>Tomasz Nieboraczek-Prosiaczek nie pędził tak szybko jak wtedy. Zatrzymał się dopiero</p>
<p>niedaleko swego domku. Gdy był już o jakie sto kroków od niego, resztę drogi odbył tarzając</p>
<p>się po ziemi, żeby odzyskać swój dawny, ulubiony kolor.</p>
<p>I tak Kangurzyca z Maleństwem zostali w Lesie. I co wtorek Maleństwo spędzało cały</p>
<p>dzień ze swym serdecznym przyjacielem Królikiem, i co wtorek Kangurzyca spędzała cały</p>
<p>dzień ze swym serdecznym przyjacielem Puchatkiem, ucząc go skakać, i co wtorek</p>
<p>Prosiaczek spędzał cały dzień ze swym serdecznym przyjacielem Krzysiem.</p>
<p>I znowu wszyscy byli bardzo szczęśliwi.</p>
<p>Rozdział VIII</p>
<p>w którym Krzyś staje na czele Przyprawy do Bieguna Północnego</p>
<p>Pewnego pięknego poranka Puchatek przydreptał na skraj Lasu, aby się przekonać,</p>
<p>czy jego przyjaciel Krzyś interesuje się jeszcze trochę niedźwiadkami. Tego właśnie poranka</p>
<p>przy śniadaniu (po prostu trochę marmolady lekko rozsmarowanej na plastrze czy dwóch</p>
<p>miodu) Puchatek nagle ułożył nową piosenkę. Zaczynała się ona w ten sposób:</p>
<p>Hejże ha! Niech Kubuś żyje!</p>
<p>Gdy już ułożył tyle, poskrobał się za uchem i tak sobie powiedział: – Początek</p>
<p>piosenki jest bardzo dobry, ale co będzie z drugą linijką? – Próbował śpiewać: Hejże ho! dwa</p>
<p>czy trzy razy, ale jakoś nic nie pomagało: “Może będzie lepiej – pomyślał – jeśli zaśpiewam</p>
<p>Hejże hi! Niech Kubuś żyje!”</p>
<p>I tak zaśpiewał, ale i z tego nic nie wyszło.</p>
<p>– W takim razie – powiedział – pierwszą linijkę zaśpiewam bardzo szybko dwa razy, a</p>
<p>może wtedy druga, trzecia i czwarta wymyślą mi się same. Więc dalej:</p>
<p>Hejże ha! Niech Kubuś żyje!</p>
<p>Niechaj tyje, je i pije!</p>
<p>Czy przy środzie, czy przy wtorku</p>
<p>On w miodowym jest humorku.</p>
<p>I niewiele o co dba,</p>
<p>Gdy na nosie miodek ma!</p>
<p>Więc śpiewajcie wszyscy dzisiaj</p>
<p>Hymn na cześć Puchatka-Misia,</p>
<p>Który swe Conieco zje</p>
<p>Za godzinę lub za dwie!</p>
<p>Puchatkowi tak się podobała ta piosenka, że śpiewał ją przez całą drogę, aż zaszedł na</p>
<p>skraj Lasu. “I jeśli ją jeszcze parę razy prześpiewam – tak sobie pomyślał – będzie już czas na</p>
<p>moje małe Conieco, a wtedy ostatnia linijka nie będzie prawdziwa”. Wobec tego zastąpił ją</p>
<p>cichym mruczeniem.</p>
<p>Tymczasem Krzyś siedział przed swoim domkiem i wciągał na nogi wysokie buty.</p>
<p>Gdy tylko Puchatek ujrzał wysokie buty, wiedział, że zanosi się na daleką Wyprawę, więc</p>
<p>grzbietem łapki starł resztę miodu z koniuszka nosa i otrzepał się starannie, żeby wyglądać</p>
<p>jak ktoś przygotowany na wszystko.</p>
<p>– Dzień dobry, Krzysiu! – zawołał.</p>
<p>– Jak się masz, Puchatku! Nie mogę wciągnąć tego buta.</p>
<p>– To niedobrze – powiedział Puchatek.</p>
<p>– Może będziesz tak dobry i podeprzesz mnie plecami, bo kiedy tak mocno ciągnę i</p>
<p>ciągnę, przewracam się za każdym razem.</p>
<p>Puchatek usiadł, wbił tylne łapki mocno w ziemię i z całych sił napierał grzbietem na</p>
<p>plecy Krzysia, a Krzyś pchał plecami grzbiet Puchatka i wciągał swój wysoki but, aż go w</p>
<p>końcu wciągnął.</p>
<p>– No, nareszcie – odsapnął Puchatek. – A co teraz będzie?</p>
<p>– Wyruszamy wszyscy na Wyprawę – odparł Krzyś wstając i otrzepując się z piasku.</p>
<p>– Dziękuję ci, Puchatku.</p>
<p>– Wyruszamy wszyscy na przyprawę? – spytał Puchatek z przejęciem. – Nigdy</p>
<p>jeszcze nie byłem na żadnej przyprawie.</p>
<p>– Wyprawie, głupi Misiu! To się zaczyna na W.</p>
<p>– Wiem, wiem – rzekł Puchatek. Ale, prawdę mówiąc, to nie wiedział.</p>
<p>– Wyruszamy na odkrycie Bieguna Północnego.</p>
<p>– O – powiedział Puchatek. – A co to jest Biegun Północny?</p>
<p>– To jest coś, co się odkrywa – rzekł Krzyś wymijająco, ale sam nie był pewien, co to</p>
<p>znaczy.</p>
<p>– Aha, rozumiem – odpowiedział Puchatek. – A czy niedźwiadki nadają się do tego?</p>
<p>– Naturalnie. I Królik, i Kangurzyca, i wszyscy. I to jest Wyprawa. To właśnie to</p>
<p>oznacza. Tacy różni, co idą. A ty byś lepiej zrobił, gdybyś wszystkim dał znać, żeby się</p>
<p>przygotowali. A ja sprawdzę, czy moje fuzje są w porządku. Musimy z sobą zabrać</p>
<p>Prowianty.</p>
<p>– Co zabrać?</p>
<p>– Rozmaite rzeczy do jedzenia.</p>
<p>– Ach! – zawołał Puchatek uszczęśliwiony. – Myślałem, że powiedziałeś Prowianty.</p>
<p>Więc idę i wszystkich zawiadomię. – I poszedł.</p>
<p>Pierwszą osobą, którą spotkał, był Królik.</p>
<p>– Jak się masz, Króliku – powiedział – czy to ty?</p>
<p>– Przypuśćmy, że to nie ja, tylko kto inny – odpowiedział Królik – i co wtedy?</p>
<p>– Mam wiadomość dla Królika.</p>
<p>– Powiedz, to mu powtórzę.</p>
<p>– Idziemy wszyscy na Przyprawę z Krzysiem.</p>
<p>– A co to jest to, na czym będziemy?</p>
<p>– Myślę, że to rodzaj statku – rzekł Puchatek.</p>
<p>– Aha! Rodzaj statku!</p>
<p>– Tak. I odkryjemy Biegun czy coś takiego. Nie wiem dobrze, co to jest, ale mamy to</p>
<p>odkryć.</p>
<p>– My? My?</p>
<p>– Tak. I mamy zabrać ze sobą rozmaite Pro-rzeczy do jedzenia na wypadek,</p>
<p>gdybyśmy je chcieli zjeść. A teraz idę do Prosiaczka. A ty zawiadom Kangurzycę, dobrze?</p>
<p>Pożegnał Królika i poszedł do Prosiaczka.</p>
<p>Prosiaczek siedział na ziemi pode drzwiami swego domu i dmuchał w puszysty mlecz,</p>
<p>z którego wróżył sobie, czy to się stanie w tym roku, czy w przyszłym, czy kiedyś, czy nigdy.</p>
<p>Dowiedział się właśnie, że nigdy, i starał się przypomnieć sobie, co miało “to” oznaczać, i</p>
<p>miał nadzieję, że to nie było nic przyjemnego, gdy nadszedł Puchatek.</p>
<p>– Prosiaczku – powiedział z ożywieniem – idziemy na Przyprawę, wszyscy, ile nas</p>
<p>jest, z rozmaitymi rzeczami do jedzenia. Żeby coś odkryć.</p>
<p>– A co odkryć? – zaniepokoił się Prosiaczek.</p>
<p>– Ach, cokolwiek.</p>
<p>– Może coś dzikiego?</p>
<p>– Krzyś nic nie mówił o dzikości. Powiedział tylko, że to się zaczyna na W.</p>
<p>Po chwili wszyscy stali już na skraju Lasu gotowi do drogi i Przyprawa ruszyła.</p>
<p>Przodem szedł Krzyś z Królikiem, za nimi Puchatek z Prosiaczkiem, a potem Kangurzyca z</p>
<p>Maleństwem w kieszeni i Sowa Przemądrzała. Potem Kłapouchy. A na samym końcu szli</p>
<p>długim szeregiem wszyscy krewni-i-znajomi Królika.</p>
<p>– Ja ich nie prosiłem – mówił Królik z lekceważeniem w głosie. – Oni przyszli sami.</p>
<p>Oni tak zawsze. Niech sobie idą na końcu za Kłapouchym.</p>
<p>– Moim zdaniem – mówił Kłapouchy – to wszystko nie ma sensu. Ja wcale nie</p>
<p>chciałem pójść na tę Przy... – jak to Puchatek powiedział. Poszedłem tylko przez grzeczność.</p>
<p>Ale trudno, stało się. A jeżeli jestem szarym końcem tej waszej Przy... – jak to się nazywa –</p>
<p>to pozwólcie mi być tym szarym końcem. Ale jeśli za każdym razem, kiedy zechcę usiąść,</p>
<p>żeby trochę wypocząć, będę musiał uprzątać co najmniej z półtora tuzina</p>
<p>krewnych-i-znajomych Królika, w takim razie to nie jest żadna Przy... – jak to się nazywa –</p>
<p>tylko wielki Bałagan. Oto jest moje zdanie.</p>
<p>– Wiem, co masz na myśli – rzekła Sowa. – Jeśli chcesz wiedzieć, jakie jest moje</p>
<p>zdanie...</p>
<p>– Nie pytam nikogo o zdanie, tylko mówię swoje. Możemy szukać Bieguna</p>
<p>Północnego albo bawić się w Lata ptaszek po ulicy, albo łapać ptaszki w sidła. Jest mi to</p>
<p>zupełnie obojętne.</p>
<p>Nagle rozległo się wołanie Krzysia:</p>
<p>– Idziemy!</p>
<p>– Idziemy! – zawołali Prosiaczek z Puchatkiem.</p>
<p>– Idziemy! – huknęła Sowa.</p>
<p>– Ruszamy! – zawołał Królik i razem z Krzysiem pomaszerował na czele Przyprawy.</p>
<p>– Dobrze – powiedział Kłapouchy – chodźmy. Tylko nie miejcie do mnie pretensji,</p>
<p>jeśli będzie padał deszcz.</p>
<p>I wyruszyli na odkrycie Bieguna. I gdy tak wędrowali, gawędzili między sobą o tym i</p>
<p>o owym, z wyjątkiem Puchatka, który w myśli układał nową piosenkę.</p>
<p>– Mam już pierwszą zwrotkę – rzekł do Prosiaczka. Gdy już sobie w głowie wszystko</p>
<p>ułożył.</p>
<p>– Pierwszą zwrotkę czego?</p>
<p>– Mojej piosenki.</p>
<p>– Jakiej piosenki?</p>
<p>– Tej.</p>
<p>– Której?</p>
<p>– Jak jej posłuchasz, Prosiaczku, to ją usłyszysz.</p>
<p>– A skąd wiesz, że ja nie słucham?</p>
<p>Puchatek nie mógł odpowiedzieć na to pytanie, więc zaczął śpiewać:</p>
<p>Wszyscy w długim szli szeregu,</p>
<p>By Północny odkryć Biegun.</p>
<p>Więc na przedzie kroczył Krzyś,</p>
<p>Za nim Królik, potem Miś.</p>
<p>A za Misiem szedł Prosiaczek,</p>
<p>Co wełniany wziął serdaczek.</p>
<p>Gardząc wręcz niebezpieczeństwem</p>
<p>Kangurzyca szła z Maleństwem.</p>
<p>Osioł, Sowa Przemądrzała,</p>
<p>Wykształcona i bywała,</p>
<p>A na końcu – cała klika</p>
<p>Krewnych-i-znajomych Królika.</p>
<p>– Cyt! – szepnął Krzyś obracając się do Puchatka. – Zbliżamy się do Niebezpiecznego</p>
<p>Miejsca.</p>
<p>– Cyt! – szepnął Puchatek do Prosiaczka.</p>
<p>– Cyt! – szepnął Prosiaczek do Kangurzycy.</p>
<p>– Cyt! – szepnęła Kangurzyca do Sowy, gdy tymczasem Maleństwo szepnęło cichutko</p>
<p>parę razy – cyt! – do siebie samego.</p>
<p>– Cyt! – szepnęła Sowa do Kłapouchego.</p>
<p>– Cyt! – straszliwym głosem wrzasnął Kłapouchy obracając się do wszystkich</p>
<p>krewnych-i-znajomych Królika. I – cyt! – szepnęło jedno drugiemu wzdłuż całego szeregu, aż</p>
<p>– cyt! – dotarło do ostatniego z nich. A ostatni krewny-i-znajomy Królika był tak przerażony</p>
<p>tym, że wszyscy mówią do n i e g o – cyt! – że schował łebek w małą rozpadlinę w ziemi i</p>
<p>siedział tam przez dwa dni, aż niebezpieczeństwo minęło. Potem co tchu wrócił do domu i</p>
<p>odtąd resztę życia spędzał spokojnie u boku swojej Cioci. A nazywał się on Alojzy</p>
<p>Chrząszcz. I tak wszyscy, ile ich było, doszli do strumyka, który wił się i toczył wśród</p>
<p>kamieni. Krzyś zauważył od razu, jakie tu kryją się niebezpieczeństwa.</p>
<p>– W tym miejscu – wyjaśnił – może być Zasadzka.</p>
<p>– Posadzka? – szepnął Puchatek do ucha Prosiaczka.</p>
<p>– Drogi Puchatku – rzekła Sowa tonem wyższości – czyżbyś nie wiedział, co to jest</p>
<p>Zasadzka?</p>
<p>– Sowo – rzekł Prosiaczek patrząc na nią surowo – szepnięcie Puchatka było</p>
<p>Najzupełniej prywatnym szepnięciem i nie ma żadnego powodu...</p>
<p>– Zasadzka – rzekła Sowa – jest to coś w rodzaju przykrej niespodzianki.</p>
<p>– Tak samo bywa czasami z Posadzką – rzekł Puchatek.</p>
<p>– Zasadzka, jak to właśnie tłumaczyłem Puchatkowi – rzekł Prosiaczek – jest to rodzaj</p>
<p>przykrej niespodzianki.</p>
<p>– Jeśli ktoś nagle wyskoczy na ciebie – rzekła Sowa – to jest właśnie Zasadzka.</p>
<p>– To jest właśnie Zasadzka, Puchatku, jeśli ktoś nagle wyskoczy na ciebie – wyjaśnił</p>
<p>Prosiaczek.</p>
<p>Puchatek, który teraz wiedział już, czym jest Zasadzka, powiedział, że kiedyś, kiedy</p>
<p>spadł z krzesełka, posadzka nagle wyskoczyła na niego i potem przez całe sześć dni miał</p>
<p>pełno siniaków.</p>
<p>– Nikt tutaj nie mówi o posadzkach – rzekła Sowa trochę obrażona.</p>
<p>– Ale ja mówię – rzekł Puchatek.</p>
<p>Pełzli cichutko brzegiem strumyka, aż zatrzymali się w miejscu, gdzie rosła miękka,</p>
<p>równiutka trawa, na której mogli usiąść i odpocząć. Na komendę Krzysia: – Stać! – wszyscy,</p>
<p>ile ich było, usiedli i wypoczywali.</p>
<p>– Myślę – powiedział Krzyś – że teraz powinniśmy zjeść wszystkie nasze Prowianty,</p>
<p>żebyśmy nie mieli tyle do dźwigania.</p>
<p>– Zjeść wszystkie nasze co? – spytał Puchatek.</p>
<p>– Wszystko, co wzięliśmy z sobą do jedzenia – wyjaśnił Prosiaczek biorąc się do</p>
<p>dzieła.</p>
<p>– To wcale niezła myśl – powiedział Puchatek i też zabrał się do dzieła.</p>
<p>– Czy wszyscy macie coś do jedzenia? – zapytał Krzyś z pełnymi ustami.</p>
<p>– Wszyscy z wyjątkiem mnie – powiedział Kłapouchy. – Jak zwykle. – I spojrzał</p>
<p>smętnie po wszystkich zebranych. – Czy nikt z was przypadkiem nie usiadł na kępce ostu?</p>
<p>– Zdaje się, że ja – powiedział Puchatek. – Ajaj! – Po czym wstał i obejrzał się za</p>
<p>siebie. – Tak, to ja. Czułem to.</p>
<p>– Dziękuję ci, Puchatku, jeśli już masz tego dosyć. – To mówiąc, zbliżył się do</p>
<p>miejsca, gdzie przed chwilą siedział Puchatek, i zaczął zajadać.</p>
<p>– Oset, moi drodzy, nie ma żadnego pożytku z tego, kiedy się na nim siedzi – mówił</p>
<p>Kłapouchy spoglądając w górę i chrupiąc. – To odbiera mu życie. Pamiętajcie o tym wszyscy</p>
<p>na przyszłość. I miejcie trochę Względów, trochę Troski o Innych. W tym cała rzecz.</p>
<p>Gdy Krzyś skończył śniadanie, szepnął coś do ucha Królikowi, a Królik powiedział: –</p>
<p>Tak, tak, oczywiście – i poszli razem w górę strumienia.</p>
<p>– Nie chciałem, żeby inni słyszeli – powiedział Krzyś.</p>
<p>– Ma się rozumieć – odparł Królik z ważną miną.</p>
<p>– Tylko widzisz, Króliku... jestem bardzo ciekaw... czy ty nie wiesz czasem, jak</p>
<p>wygląda Biegun Północny.</p>
<p>– Jak to? – powiedział Królik strosząc wąsiki. – Teraz dopiero pytasz o to?</p>
<p>– Kiedyś wiedziałem – tłumaczył się Krzyś – tylko trochę o tym zapomniałem...</p>
<p>– To zabawne – rzekł Królik – ale ja też trochę o tym zapomniałem, chociaż kiedyś o</p>
<p>tym wiedziałem. Najważniejsza rzecz to wiedzieć, gdzie to sterczy.</p>
<p>– O to nam właśnie chodzi.</p>
<p>Wrócili do reszty uczestników wyprawy. Prosiaczek leżał na grzbiecie i spał</p>
<p>spokojnie, Maleństwo myło sobie pyszczek i łapki w kałuży, gdy tymczasem Kangurzyca</p>
<p>opowiadała każdemu z dumą, że Maleństwo po raz pierwszy myje się własnoręcznie. A Sowa</p>
<p>Przemądrzała opowiadała Kangurzycy ciekawą Anegdotkę, pełną długich słów, jak</p>
<p>Encyklopedia i Rododendron, czego Kangurzyca wcale nie słuchała.</p>
<p>– Jeśli chodzi o mnie – gderał Kłapouchy – to nie znoszę tego całego mycia.</p>
<p>Nowoczesna bzdura, i tyle. Co myślisz o tym, Puchatku?</p>
<p>– Tak – odparł Puchatek – myślę...</p>
<p>Ale nigdy nie dowiemy się, co myślał Puchatek, bo nagle rozległ się plusk wody, pisk</p>
<p>Maleństwa i rozpaczliwy krzyk Kangurzycy.</p>
<p>– Oto są skutki mycia – powiedział Kłapouchy.</p>
<p>– Maleństwo wpadło do wody! – zawołał Królik i razem z Krzysiem pobiegli na</p>
<p>ratunek.</p>
<p>– Patrzcie, jak ja pływam! – piszczało Maleństwo ze środka kałuży i w tej samej</p>
<p>chwili zostało zniesione przez wartki prąd do następnej kałuży.</p>
<p>– Czy nic ci się nie stało, najdroższe Maleństwo?! – wołała z niepokojem Kangurzyca.</p>
<p>– Nie! – krzyczało Maleństwo. – Patrzcie, jak ja pływam! – i szybki prąd wody zniósł</p>
<p>je do następnej kałuży.</p>
<p>Każdy robił coś, żeby ratować Maleństwo. Prosiaczek, nagle obudzony hałasem,</p>
<p>podskakiwał w górę i wołał: – Ach, wiecie co?! – Sowa Przemądrzała tłumaczyła, że w</p>
<p>wypadku Nagłego i Chwilowego Zanurzenia Ważną Rzeczą jest Trzymanie Głowy Ponad</p>
<p>Wodą, Mama-Kangurzyca skakała wzdłuż brzegu wołając:</p>
<p>– Czy aby na pewno nic ci się nie stało, najdroższe Maleństwo?! – na co Maleństwo z</p>
<p>każdej kałuży, w której się właśnie znajdowało, odpowiadało: – Patrzcie, jak ja pływam! –</p>
<p>Kłapouchy obrócił się dookoła, stanął tyłem do kałuży, w której pluskało się Maleństwo, i</p>
<p>zwiesiwszy ogon do wody, gderał: – Oto są skutki mycia. Ale nie bój się, Maleństwo, złap</p>
<p>mnie za ogon i wszystko będzie w porządku – a Krzyś z Królikiem przeszli szybko, mijając</p>
<p>Kłapouchego, i nawoływali innych, stojących obok.</p>
<p>– Nie bój się, Maleństwo! Już idę! – wołał Krzyś.</p>
<p>– Hej, chłopcy – krzyczał Królik – przerzućcie jakieś drewienko w poprzek strumyka!</p>
<p>Puchatek pobiegł niedaleko, w gęste zarośla wikliny, do miejsca, którego nikt nie znał,</p>
<p>prócz niego i Krzysia, i które nazywało się Umówiona Kryjówka. Krzyś przechowywał tam</p>
<p>swoje stare zabawki: drewnianego konia z odłamaną nogą, blaszany samochód, wózek</p>
<p>drabiniasty i dużo innych rzeczy, którymi bawić się już nie można, a z którymi rozstać się</p>
<p>ciężko.</p>
<p>– Mam, mam! – wołał Puchatek z daleka i, kołysząc się z boku na bok, przybiegł</p>
<p>zdyszany, trzymając w łapce spore drewienko. Kangurzyca chwyciła jeden jego koniec i</p>
<p>przerzuciła na drugi brzeg w poprzek strumyka. A Maleństwo, które, prychając dumnie,</p>
<p>krzyczało: – Patrzcie, jak ja pływam! – zostało zniesione przez wodę na to właśnie</p>
<p>drewienko. I ociekając wodą, przeszło sobie po nim, jak po mostku, na brzeg.</p>
<p>– Widzieliście, jak pływałem?! – wołało Maleństwo z przejęciem, gdy tymczasem</p>
<p>Mama-Kangurzyca strofowała je i wycierała do sucha. – Puchatku, widziałeś, jak ja pływam?</p>
<p>To się nazywa pływać, co ja robiłem! Króliku, widziałeś, co robiłem? Pływałem! Hej,</p>
<p>Prosiaczku, słuchaj! Jak ci się zdaje, co ja robiłem? Pływałem! Krzysiu, czyś ty widział, jak</p>
<p>ja...</p>
<p>Ale Krzyś nie słuchał. Patrzył tylko na Puchatka.</p>
<p>– Puchatku – powiedział – gdzie znalazłeś to drewienko?</p>
<p>Puchatek spojrzał na drewienko, które przyniósł z sobą, mrugnął na Krzysia</p>
<p>porozumiewawczo i szepnął mu do ucha: – W Umówionej Kryjówce. – A potem głośniej, już</p>
<p>do wszystkich: – Pomyślałem, że mogłoby się przydać, więc je przyniosłem.</p>
<p>Krzyś przypatrzył się dobrze drewienku.</p>
<p>– To biegun od mojego drewnianego konia z odłamaną nogą – zawołał – poznaję! – A</p>
<p>po chwili rzekł uroczyście: – Puchatku, Wyprawa jest zakończona. Znalazłeś Biegun</p>
<p>Północny.</p>
<p>– Ojej! – powiedział Puchatek.</p>
<p>Kłapouchy wciąż siedział na brzegu strumienia, z ogonem w wodzie, gdy zjawiła się</p>
<p>cała gromadka.</p>
<p>– Niech ktoś z was powie Maleństwu, żeby się pośpieszyło – powiedział – bo ja</p>
<p>zaziębię sobie ogon. Nie chcę tego zaznaczyć, ale muszę to zaznaczyć. Nie chcę się skarżyć,</p>
<p>ale tak jest. Zaziębiłem ogon.</p>
<p>– Jestem tutaj! – zapiszczało Maleństwo.</p>
<p>– Ach, jesteś?</p>
<p>– Czy widziałeś, jak ja pływam?</p>
<p>Kłapouchy wyciągnął ogon z wody i zaczął nim wymachiwać na prawo i na lewo.</p>
<p>– Tak jak przewidywałem – powiedział – mój ogon został pozbawiony wszelkiego</p>
<p>czucia. Zdrętwiał. Ot, co się stało. Zdrętwiał zupełnie.</p>
<p>– Biedny Kłapouniu, ja ci go osuszę i rozetrę – powiedział Krzyś. Wyjął chusteczkę</p>
<p>do nosa i wytarł nią mokry ogon.</p>
<p>– Dziękuję ci, Krzysiu! Ty jeden, mam wrażenie, rozumiesz się tu trochę na ogonach.</p>
<p>Tamci nie zastanawiają się nad tym, ot, co można o nich powiedzieć. Oni po prostu nie mają</p>
<p>wyobraźni. Ogon to dla nich nie ogon, tylko Mały Dodatkowy Kawałeczek przyczepiony z</p>
<p>tyłu.</p>
<p>– To nic, Kłapouszku – rzekł Krzyś wycierając go z całych sił. – Czy już mu lepiej?</p>
<p>– Już bardziej czuję, że go mam. Czuję, że on znów do mnie Należy.</p>
<p>– Hej, Kłapouchy! – zawołał Puchatek idąc ze swoim drewienkiem.</p>
<p>– Drogi Puchatku, dziękuję ci za pamięć. Mogę cię uspokoić, że za dzień, dwa będę</p>
<p>mógł znów go używać.</p>
<p>– Czego używać?</p>
<p>– Tego, o czym mówimy.</p>
<p>– Ja nie mówiłem o niczym – powiedział Puchatek zakłopotany.</p>
<p>– Znów pomyłka. Zdawało mi się, że ci jest przykro z powodu mego ogona, który</p>
<p>zupełnie zdrętwiał, i że chciałbyś mi pomóc.</p>
<p>– Nie – powiedział Puchatek – to nie ja mówiłem. – Pomyślał przez chwilę i</p>
<p>powiedział Kłapouchemu na pociechę: – Może to był kto inny?</p>
<p>– No, to podziękuj mu w moim imieniu, jak go zobaczysz – powiedział Kłapouchy.</p>
<p>Puchatek spojrzał zatroskany na Krzysia.</p>
<p>– Puchatek odkrył Biegun Północny – rzekł Krzyś – czy to nie cudowne?</p>
<p>Kubuś Puchatek skromnie spuścił oczy.</p>
<p>– Czy to to? – spytał Kłapouchy.</p>
<p>– Tak – odparł Krzyś.</p>
<p>– Czy to to, czegośmy szukali?</p>
<p>– Tak – odpowiedział Puchatek.</p>
<p>– Aha – rzekł Kłapouchy. – A jednak deszcz nie padał...</p>
<p>Wreszcie drewienko znalezione przez Puchatka zostało wbite w ziemię i Krzyś</p>
<p>zawiesił na nim tabliczkę z napisem:</p>
<p>BIEGUN PÓŁNOCNY ODKRYTY PRZEZ PUCHATKA</p>
<p>PUCHATEK GO ZNALAZŁ</p>
<p>Potem wszyscy wrócili do domu. I zdaje się, choć nie jestem pewien, że Maleństwo</p>
<p>wzięło gorącą kąpiel i poszło do łóżeczka, a Puchatek wrócił do domu bardzo dumny z tego,</p>
<p>co uczynił, i zjadł swoje małe Conieco, bo był bardzo głodny.</p>
<p>Rozdział IX</p>
<p>w którym Prosiaczek jest zewsząd otoczony wodą</p>
<p>Deszcz padał, padał bez końca. Prosiaczek myślał sobie, że nigdy, póki żyje, a miał</p>
<p>już on lat bardzo dużo – może trzy, a może i cztery – że nigdy nie widział takiego deszczu.</p>
<p>Dzień w dzień, dzień w dzień deszcz, deszcz i deszcz.</p>
<p>“Gdybym przynajmniej – myślał wyglądając przez okno – był razem z Puchatkiem lub</p>
<p>z Krzysiem, albo z Królikiem, miałbym towarzystwo przez cały ten czas i nie musiałbym</p>
<p>sterczeć samotnie jak kołek i rozmyślać, kiedy nareszcie deszcz ustanie”. I wyobrażał sobie,</p>
<p>że jest razem z Puchatkiem i że mówi do niego: “Czy widziałeś kiedy taki deszcz, Puchatku?”</p>
<p>A on by znów na to: “Ciekaw jestem, czy u Krzysia też tak pada”. A Puchatek powiedziałby:</p>
<p>“Mam wrażenie, że biedny Królik chyba już utonął”.</p>
<p>Byłoby rozkosznie tak rozmawiać i doprawdy było bardzo smutno nie mieć żadnych</p>
<p>innych przeżyć niż potoki wody, zwłaszcza że tym przeżyciem nie można się było z nikim</p>
<p>podzielić.</p>
<p>Zresztą, było to naprawdę silne przeżycie. Małe, wyschłe rowki, w których Prosiaczek</p>
<p>tak często gmerał, zmieniły się w całe potoki. Małe strumyki, przez które często przechodził</p>
<p>w bród, stały się rzekami. A rzeka, na której urwistych brzegach nieraz bawił się wesoło,</p>
<p>wystąpiła z koryta i rozlewała się tak szeroko na wszystkie strony, że Prosiaczek zaczynał się</p>
<p>zastanawiać, czy nie zaleje ona niedługo jego własnego korytka.</p>
<p>– To jest trochę Niemiłe – mówił do siebie – być Bardzo Małym Zwierzątkiem</p>
<p>Zewsząd Otoczonym Wodą. Krzyś z Puchatkiem mogliby się ratować Włażeniem na Drzewa,</p>
<p>Kangurzyca mogłaby się ratować Skakaniem, Sowa – Fruwaniem, Królik – Zaryciem się w</p>
<p>Norę, Kłapouchy mógłby się ratować, dajmy na to, Wydawaniem Dzikiego Ryku, aż</p>
<p>nadeszłaby jakaś Pomoc. A ja co? Siedzę bezradny, zewsząd otoczony wodą i nic nie mogę</p>
<p>zrobić.</p>
<p>Deszcz padał dalej i dalej, a woda każdego dnia wznosiła się coraz wyżej i wyżej, aż</p>
<p>dosięgła prawie do okna Prosiaczka. A on, biedaczek, nic...</p>
<p>“Weźmy takiego Puchatka – rozmyślał. – Nie ma on wiele Rozumu, a nigdy mu się</p>
<p>nic złego nie przytrafia. Robi rozmaite głupstwa i zawsze się z nich jakoś wykaraska. Albo</p>
<p>weźmy Sowę. Sowa właściwie też nie ma wiele Rozumu, ale za to jest Uczona. Wiedziałaby,</p>
<p>co robić, gdy jest się zewsząd otoczonym wodą. Albo na przykład Królik. Ten znów nie</p>
<p>Uczył się z Książek, ale mimo to zawsze potrafi coś Mądrego Wymyślić. Albo Kangurzyca.</p>
<p>Kangurzyca nie jest wprawdzie Mądra, nie można tego o niej powiedzieć. Ale w tym</p>
<p>wypadku tak bardzo troszczyłaby się o swoje Maleństwo, że bez namysłu zrobiłaby to, co</p>
<p>należy. Albo weźmy jeszcze takiego Kłapouchego. Kłapouchy jest zawsze tak nieszczęśliwy,</p>
<p>że wcale nie zwróciłby na to uwagi. Ale ciekaw jestem, co by zrobił Krzyś”.</p>
<p>Wtem przypomniał sobie, co Krzyś opowiadał mu o pewnym człowieku na bezludnej</p>
<p>wyspie i jak ten człowiek napisał karteczkę, włożył ją do butelki i butelkę wrzucił do morza. I</p>
<p>Prosiaczek pomyślał, że gdyby i on napisał coś podobnego i butelkę wrzucił do wody, to</p>
<p>może ktoś by się zjawił i przyszedł mu z pomocą.</p>
<p>Odszedł od okna i zaczął przetrząsać całe mieszkanie, wszystko, czego jeszcze woda</p>
<p>nie zalała. W końcu znalazł ołówek, kawałek suchego papieru i butelkę z korkiem. I napisał z</p>
<p>jednej strony:</p>
<p>POMOCY!</p>
<p>PROSIACZEK (JA)</p>
<p>a z drugiej:</p>
<p>TO JA, PROSIACZEK, POMOCY, POMOCY!</p>
<p>Potem włożył kartkę do butelki, zakorkował ją tak mocno, jak tylko mógł, wychylił</p>
<p>się przez okno tak daleko, jak tylko mógł, aby nie wypaść, i rzucił butelkę tak daleko, jak</p>
<p>tylko mógł. Chlup! i po krótkiej chwili butelka zakołysała się na wodzie, a Prosiaczek patrzył,</p>
<p>patrzył, jak ona sobie płynie, aż go oczy rozbolały od patrzenia. Chwilami zdawało mu się, że</p>
<p>to naprawdę butelka, a chwilami – że to tylko zmarszczka na powierzchni wody, na którą</p>
<p>spoglądał, a potem nagle uprzytomnił sobie, że już jej nigdy nie zobaczy i że zrobił wszystko,</p>
<p>co mógł, aby się uratować.</p>
<p>“Więc teraz – pomyślał – kto inny będzie musiał coś zrobić i spodziewam się, że zrobi</p>
<p>to prędko, bo jeśli nie, będę musiał pływać, a ja tego nie potrafię”. Potem westchnął głęboko i</p>
<p>powiedział: – Chciałbym, żeby tu był Puchatek. Byłoby nam raźniej we dwóch.</p>
<p>Gdy deszcz zaczął padać, Puchatek spał. Deszcz padał, padał bez końca, a Puchatek</p>
<p>spał, spał i spał. Miał strasznie męczący dzień. Pamiętał, że odkrył Biegun Północny i tak był</p>
<p>z tego dumny, że zapytał Krzysia, czy są na świecie jeszcze inne bieguny, które Miś o Bardzo</p>
<p>Małym Rozumku mógłby jeszcze odkryć.</p>
<p>– Jest Biegun Południowy – odparł Krzyś – i jest chyba jeszcze Biegun Wschodni i</p>
<p>Zachodni, choć ludzie nie lubią o nich mówić.</p>
<p>Puchatek był poruszony do głębi, gdy się o tym dowiedział, i oświadczył Krzysiowi,</p>
<p>że oni obydwaj powinni wyruszyć na odkrycie Wschodniego Bieguna. Ale Krzyś miał</p>
<p>całkiem co innego w głowie. Myślał o tym, co zrobić z Kangurzycą. Wobec tego Puchatek</p>
<p>wyruszył sam na odkrycie Wschodniego Bieguna. Czy odkrył go, czy nie, tego już nie</p>
<p>pamiętam. Wiem tylko, że gdy wrócił do domu, był tak zmęczony, że wśród kolacji, którą</p>
<p>jadł trochę więcej niż pół godziny, zapadł w głęboki sen na swym krzesełku i spał, spał i spał.</p>
<p>I przyśnił mu się sen. Śniło mu się, że był na Biegunie Wschodnim. Był to bardzo</p>
<p>zimny biegun, otoczony ze wszystkich stron najzimniejszym śniegiem i lodem, jaki tylko</p>
<p>można sobie wyobrazić. Znalazł tam ul i wlazł do niego, żeby się w nim przespać. Ale ul był</p>
<p>za mały i nie mieściły mu się w nim łapki. Wobec tego musiał je trzymać na zewnątrz. I</p>
<p>przyszły Dzikie Łasiczki, takie jakie zamieszkują Biegun Wschodni, i wyskubały mu całe</p>
<p>futerko z łapek, żeby zrobić gniazdko dla swoich młodych. Im bardziej go obskubywały, tym</p>
<p>robiło mu się zimniej w łapki, aż nagle zbudził się i krzyknął: – Ojej, ratunku! – Bo oto</p>
<p>siedział na krzesełku z nogami w wodzie, otoczony wodą dokoła.</p>
<p>Z pluskiem skoczył do drzwi i wyjrzał na dwór...</p>
<p>– O, to Poważna Sprawa – powiedział – muszę się jakoś Ratować.</p>
<p>Wziął więc największy garnek miodu, jaki miał, i wgramolił się z nim na najwyższą</p>
<p>gałąź drzewa, tak aby woda nie mogła go dosięgnąć. A potem zlazł na dół i wrócił na swoją</p>
<p>gałąź z drugim garnkiem miodu... i tak chodził parę razy, tam i z powrotem. A gdy wreszcie</p>
<p>skończył swoje Wędrówki, usiadł sobie na gałęzi, dyndając nogami, a obok niego stało</p>
<p>dziesięć garnków miodu...</p>
<p>Nazajutrz siedział Puchatek na gałęzi dyndając nogami, a obok niego stały cztery</p>
<p>garnczki miodu...</p>
<p>W dwa dni potem siedział sobie Puchatek na drzewie dyndając nogami, a obok niego</p>
<p>stał jeden garnczek miodu...</p>
<p>W trzy dni potem siedział sobie Puchatek na drzewie...</p>
<p>I właśnie trzeciego dnia rano przypłynęła do niego butelka Prosiaczka. I z radosnym</p>
<p>okrzykiem: – Miód! – Puchatek skoczył do wody, złapał butelkę i wlazł z powrotem na</p>
<p>drzewo.</p>
<p>– Masz ci los! – zawołał, gdy odkorkował butelkę. – Tyle chlapaniny na nic! Ale co tu</p>
<p>robi ten skrawek papieru?</p>
<p>Wydobył go z butelki i obejrzał na wszystkie strony.</p>
<p>– Tu chyba jest jakaś wiadomość – mruknął do siebie – to pewne. A ta litera to jest P i</p>
<p>ta też, i ta też, a P to pewnie znaczy Puchatek, czyli że jest to bardzo ważna wiadomość dla</p>
<p>mnie, a ja nie mogę jej odczytać. Muszę pójść do Krzysia albo do Sowy, albo do Prosiaczka,</p>
<p>bo oni są Uczeni i umieją wyczytać to, co tu jest napisane, to mi powiedzą, co ta wiadomość</p>
<p>oznacza. Ale jak się do nich dostać? Nie umiem przecież pływać. Masz ci los!</p>
<p>I nagle przyszła mu do głowy pewna myśl i sądzę, że jak na Misia o Bardzo Małym</p>
<p>Rozumku była to bardzo Mądra myśl. Powiedział sobie w duchu:</p>
<p>“Jeśli butelka potrafi pływać, to i garnek potrafi pływać i jeśli będzie to bardzo duży</p>
<p>garnek, będę mógł na nim usiąść”.</p>
<p>Więc wziął swój największy garnek i umocował na nim pokrywkę.</p>
<p>– Każdy statek jakoś się nazywa – powiedział. – Więc mój statek będzie się nazywał</p>
<p>“Pływający Miś” – To mówiąc, puścił swój statek na wodę i sam wskoczył na niego.</p>
<p>Przez krótką chwilę Puchatek i “Pływający Miś” nie wiedzieli całkiem na pewno,</p>
<p>który z nich ma być na wierzchu, a który pod spodem, i po wypróbowaniu kilku sposobów</p>
<p>doszło do porozumienia między “Pływającym Misiem” pod spodem a Puchatkiem siedzącym</p>
<p>okrakiem na wierzchu i wiosłującym jedną łapką.</p>
<p>Krzyś mieszkał na samym skraju Lasu. Deszcz padał, padał bez końca, ale woda nie</p>
<p>mogła dosięgnąć jego domu. Było to nawet przyjemnie patrzeć z góry i widzieć tyle wody</p>
<p>naokoło. A deszcz padał tak bardzo, że Krzyś przeważnie siedział w domu i myślał sobie o</p>
<p>rozmaitych rzeczach. Co rano wychodził z domu z parasolem i wtykał patyczek w miejsce, do</p>
<p>którego dochodziła woda. I każdego następnego ranka wychodził i nie mógł już dojrzeć</p>
<p>swego patyczka. Więc wtykał nowy patyczek, do którego teraz dochodziła woda, i znów</p>
<p>wracał do domu. I każdego ranka miał krótszą drogę do przebycia do swego patyczka niż</p>
<p>poprzedniego dnia. Aż wreszcie piątego dnia rano woda rozlana była dookolusieńka i Krzyś</p>
<p>przekonał się, że po raz pierwszy w życiu jest na prawdziwej wyspie co było bardzo</p>
<p>interesujące.</p>
<p>Zdarzyło się to właśnie tego samego ranka, gdy Sowa Przemądrzała przyfrunęła nad</p>
<p>wodę, by powiedzieć “Jak się masz!” swemu przyjacielowi Krzysiowi.</p>
<p>– Powiedz, Sowo – powiedział Krzyś – czy to nie zabawne? Jestem na wyspie!</p>
<p>– Warunki atmosferyczne były ostatnio nader nie sprzyjające – rzekła Sowa.</p>
<p>– Co było?</p>
<p>– Deszcz padał – wyjaśniła Sowa.</p>
<p>– Tak – powiedział Krzyś – bardzo padał.</p>
<p>– Poziom wody osiągnął nie notowaną dotychczas wysokość.</p>
<p>– Co się stało?</p>
<p>– Wszędzie jest pełno wody – rzekła Sowa.</p>
<p>– Tak – zgodził się Krzyś – wszędzie.</p>
<p>– Jednak prognoza okazała się ostatnio bardziej sprzyjająca. Lada chwila...</p>
<p>– Czy widziałaś Puchatka?</p>
<p>– Nie. Lada chwila...</p>
<p>– Nie wiem, co się z nim dzieje – przerwał jej Krzyś. – Chyba nic mu nie grozi.</p>
<p>Myślę, że Prosiaczek jest razem z nim. Jak sądzisz, Sowo, czy nic im nie zagraża?</p>
<p>– Sądzę, że nie. Lada chwila...</p>
<p>– Poleć i zobacz, Sowo. Bo Puchatek nie ma za wiele Rozumu i może zrobić jakie</p>
<p>głupstwo, a ja go tak bardzo kocham, Sowo. Rozumiesz?</p>
<p>– Tak jest – rzekła Sowa – już lecę. I wracam natychmiast. – I poleciała.</p>
<p>Po krótkiej chwili już była z powrotem.</p>
<p>– Nie ma Puchatka – oznajmiła.</p>
<p>– Jak to: nie ma?</p>
<p>– Był, ale go nie ma. Siedział na gałęzi drzewa, wysoko nad swoim mieszkaniem,</p>
<p>razem z dziesięcioma garnczkami miodu. Garnczki są, ale Puchatka nie ma.</p>
<p>– Ach, Puchatku, Puchatku! – zawołał Krzyś. – Gdzie jesteś?</p>
<p>– Tu jestem – odezwał się mrukliwy głos tuż za nim.</p>
<p>– Puchatku!</p>
<p>Padli sobie w objęcia.</p>
<p>– Jak się tu dostałeś? – spytał Krzyś, gdy mógł wreszcie wydobyć z siebie słowo.</p>
<p>– Na moim statku – odparł dumnie Puchatek. – Otrzymałem bardzo ważną wiadomość</p>
<p>przysłaną mi w butelce. Ale skutkiem wody, która nalała mi się do oczu, nie mogłem jej</p>
<p>odczytać. Więc przywożę ją do ciebie. Na moim statku.</p>
<p>Z tymi dumnymi słowy wręczył Krzysiowi wiadomość.</p>
<p>– Ależ to od Prosiaczka! – zawołał Krzyś, gdy przeczytał kartkę.</p>
<p>– A czy nie ma tam czegoś o Puchatku? – spytał Miś, zaglądając mu przez ramię.</p>
<p>Krzyś przeczytał na głos wiadomość.</p>
<p>– Czy te P to są prosiaczki? Bo ja myślałem, że to są puchatki.</p>
<p>– Musimy natychmiast iść mu na ratunek. Myślałem, że Prosiaczek jest razem z tobą,</p>
<p>Puchatku! Sowo, czy mogłabyś wyratować go na własnym grzbiecie?</p>
<p>– Nie sądzę – odparła Sowa po głębokim namyśle. – Jest rzeczą wątpliwą, czy</p>
<p>odpowiednie mięśnie grzbietowe...</p>
<p>– Więc może byś natychmiast pofrunęła i dała mu znać, że Ratunek Nadchodzi. A już</p>
<p>my z Puchatkiem coś wymyślimy i przybędziemy, jak tylko się da najprędzej. Tylko już nie</p>
<p>g a d a j, Sowo, ale l e ć w te pędy.</p>
<p>I Sowa, wciąż myśląc, co by tu dało się jeszcze powiedzieć, pofrunęła.</p>
<p>– A teraz powiedz mi, Puchatku – rzekł Krzyś – gdzie jest twój statek?</p>
<p>– Powinienem był właściwie powiedzieć – tłumaczył Puchatek, gdy szli razem ku</p>
<p>brzegowi wyspy – że to nie jest zwyczajny statek. Czasami jest to Statek, ale częściej jest to</p>
<p>Katastrofa. To wszystko zależy.</p>
<p>– Zależy? Od czego?</p>
<p>– Zależy od tego, czy jestem na nim, czy pod nim.</p>
<p>– Ach, tak... A gdzie jest ten twój statek?</p>
<p>– Tutaj – odparł Puchatek wskazując dumnie na “Pływającego Misia”.</p>
<p>Prawdę mówiąc, to Krzyś spodziewał się całkiem czego innego i im bardziej</p>
<p>przyglądał mu się, tym bardziej myślał sobie, jak dzielnym i mądrym Misiem jest Kubuś</p>
<p>Puchatek, i im bardziej się o tym przekonywał, tym skromniej Puchatek patrzył na koniuszek</p>
<p>swego nosa i starał się udawać, że go wcale nie ma.</p>
<p>– Ależ to za małe dla nas dwóch – powiedział Krzyś z żalem.</p>
<p>– Dla nas trzech, razem z Prosiaczkiem.</p>
<p>– Tym bardziej. Ach, Puchatku, co my teraz zrobimy?</p>
<p>Wówczas miły Niedźwiadek, dzielny Miś, Kubuś Puchatek, nasz P.P. (Przyjaciel</p>
<p>Prosiaczka), sympatyczny T.K. (Towarzysz Królika), poczciwy P.K. i Z.O. (Pocieszyciel</p>
<p>Kłapouchego i Znalazca Ogona), słowem, Puchatek we własnej osobie, powiedział coś tak</p>
<p>mądrego, że Krzyś mógł tylko patrzeć na niego z otwartą buzią i szeroko otwartymi oczami,</p>
<p>zastanawiając się nad tym, czy to naprawdę powiedział Miś o Bardzo Małym Rozumku,</p>
<p>Kubuś Puchatek, którego znał i kochał od tak dawna.</p>
<p>– Możemy popłynąć na twoim parasolu – rzekł Puchatek.</p>
<p>– ?</p>
<p>– Możemy popłynąć na twoim parasolu – powtórzył Puchatek.</p>
<p>– ??</p>
<p>– Możemy popłynąć na twoim parasolu – powiedział jeszcze raz Puchatek.</p>
<p>– !!!</p>
<p>I nagle Krzyś zrozumiał, że jest to naprawdę możliwe. Otworzył swój parasol i</p>
<p>wsadził go do wody szpicem na dół. Parasol pływał, lecz chybotał się na wodzie. Puchatek</p>
<p>wlazł do środka. I już miał właśnie powiedzieć, że wszystko jest w porządku, gdy zauważył,</p>
<p>że wcale tak nie jest. Gdyż po paru łykach wody, na które doprawdy wcale nie miał ochoty,</p>
<p>podpłynął z powrotem do Krzysia. Potem, gdy obydwaj weszli do środka, parasol przestał się</p>
<p>kiwać.</p>
<p>– Ten statek będzie się nazywał “Rozumek Puchatka” – oznajmił Krzyś.</p>
<p>“Rozumek Puchatka” robiąc zręczny półobrót odbił od brzegu w kierunku</p>
<p>południowo-zachodnim.</p>
<p>Możecie sobie wyobrazić radość Prosiaczka, gdy wreszcie statek ukazał się jego</p>
<p>oczom. Później, po wielu latach, lubił sobie wspominać, jak to znajdował się w Bardzo</p>
<p>Wielkim Niebezpieczeństwie podczas Straszliwej Powodzi, lecz jedyne niebezpieczeństwo,</p>
<p>jakie mu naprawdę groziło, zdarzyło się w ostatniej godzinie jego oczekiwania, gdy Sowa,</p>
<p>która właśnie przyfrunęła, usiadła na gałęzi drzewa nad jego mieszkaniem i aby mu dodać</p>
<p>otuchy, opowiedziała bardzo długą historię o jakiejś ciotce, która raz przez pomyłkę</p>
<p>wysiedziała jajko mewy, i ta historia ciągnęła się i ciągnęła, mniej więcej jak to zdanie, aż</p>
<p>Prosiaczek, który siedząc w oknie bez żadnej nadziei na ratunek, zasnął zrezygnowany i</p>
<p>przechylony przez okno w dół zwisał na samych już tylko kopytkach i właśnie w tej chwili,</p>
<p>na szczęście, nagły głośny pisk Sowy, który w rzeczywistości stanowił część opowiadanej</p>
<p>przez Sowę historii i był właśnie tym, co ciotka powiedziała, zbudził Prosiaczka, który akurat</p>
<p>miał tylko tyle czasu, aby zdążyć cofnąć się w tył w bezpieczne miejsce i powiedzieć: “Ależ</p>
<p>to bardzo ciekawe, a co ona na to?”, gdy w końcu ujrzał – możecie sobie wyobrazić jego</p>
<p>radość – poczciwy statek “Rozumek Puchatka” (Kapitan Krzyś; I oficer K. Puchatek) idący</p>
<p>mu na ratunek...</p>
<p>A ponieważ jest to naprawdę koniec historii, a ja jestem bardzo zmęczony po tym</p>
<p>ostatnim zdaniu, myślę, że tu się na chwilę zatrzymamy.</p>
<p>Rozdział X</p>
<p>w którym Krzyś wydaje przyjęcie na cześć Puchatka, i tu się żegnamy</p>
<p>Pewnego dnia, gdy słońce znów ukazało się nad Lasem, przynosząc z sobą majowe</p>
<p>wonie, a leśne strumyki szemrały radośnie, że znowu są śliczne, tak jak dawniej; gdy małe</p>
<p>kałuże leżały sobie spokojnie, śniąc o tym, co widziały, i o przygodach, których zaznały; gdy</p>
<p>w cieple i ciszy Lasu kukułka ostrożnie próbowała swego głosu i nasłuchiwała uważnie, jak</p>
<p>też on brzmi; gdy leśne gołębie użalały się między sobą i gruchały łagodnie o tym, że to była,</p>
<p>oczywiście, wina tamtego i owego, ale że to nie ma większego znaczenia – otóż jednego z</p>
<p>takich dni Krzyś gwizdnął w umówiony sposób i w chwilę potem przyfrunęła Sowa ze</p>
<p>Stumilowego Lasu, aby dowiedzieć się, czego się od niej żąda.</p>
<p>– Sowo – powiedział Krzyś – urządzam wielkie przyjęcie.</p>
<p>– Ty? Ty urządzasz przyjęcie? – spytała Sowa.</p>
<p>– Tak. I to będzie wielkie przyjęcie na cześć tego, że Puchatek zrobił to, co zrobił,</p>
<p>żeby wyratować Prosiaczka z powodzi.</p>
<p>– Ach, to dlatego, że zrobił to, co zrobił?</p>
<p>– Tak. Więc jak najprędzej daj znać Puchatkowi i wszystkim innym. Bo to przyjęcie</p>
<p>odbędzie się jutro.</p>
<p>– Czyżby, rzeczywiście, w samej rzeczy? – dopytywała się Sowa.</p>
<p>– Więc bądź tak dobra, Sowo, i zawiadom ich wszystkich.</p>
<p>Sowa próbowała pomyśleć o czymś strasznie mądrym do powiedzenia, ale nic nie</p>
<p>wymyśliła, więc pofrunęła, żeby zaprosić gości. I pierwszą osobą, którą spotkała, był</p>
<p>Puchatek.</p>
<p>– Puchatku – rzekła – Krzyś wydaje wielkie przyjęcie.</p>
<p>– O – rzekł Puchatek i widząc, że Sowa oczekiwała od niego, że powie co innego,</p>
<p>powiedział: – A czy będą tam takie małe słodkie przedmiociki z różowym lukrem na</p>
<p>wierzchu?</p>
<p>Sowa czuła, że to jest stanowczo poniżej jej godności mówić o jakichś małych</p>
<p>przedmiocikach z różowym lukrem na wierzchu, więc powtórzyła Puchatkowi to, co mówił</p>
<p>Krzyś i pofrunęła do Kłapouchego.</p>
<p>“Przyjęcie na Moją cześć? – myślał Puchatek idąc. – To niesłychane!” – i zaczął</p>
<p>rozmyślać, czy inne zwierzęta dowiedzą się o tym, że to będzie uroczystość specjalnie</p>
<p>urządzona na jego cześć, i czy Krzyś opowiedział im o “Pływającym Misiu” i o “Rozumku</p>
<p>Puchatka”, i o wszystkich cudownych statkach, jakie on, Puchatek, wynalazł i na jakich</p>
<p>pływał. I pomyślał jeszcze, jakie by było straszne, gdyby Krzyś zapomniał o tym powiedzieć i</p>
<p>gdyby nikt nie wiedział dokładnie, na czyją cześć jest przyjęcie. I im bardziej o tym myślał,</p>
<p>tym bardziej wszystko mieszało mu się w głowie jak sen, w którym wszystko dziwnie się ze</p>
<p>sobą plącze.</p>
<p>I sen zaczął wyśpiewywać siebie samego w jego głowie, aż stał się czymś w rodzaju</p>
<p>piosenki. Była to:</p>
<p>PIOSENKA ZATROSKANEGO PUCHATKA</p>
<p>Hejże ha! Niech żyje Miś!</p>
<p>(Kto? Kto taki? Co za Miś?)</p>
<p>Miś Puchatek, chyba wiecie.</p>
<p>Kubuś znany w całym świecie.</p>
<p>(Kubuś? Znany? Co to znaczy?)</p>
<p>Owszem, znany. Nie inaczej.</p>
<p>(Z czego?)</p>
<p>Zaraz wytłumaczę.</p>
<p>Więc ten Kubuś, jak to bywa,</p>
<p>Choć nie umiał wcale pływać</p>
<p>I choć nie miał żadnej łodzi,</p>
<p>Uratował od powodzi</p>
<p>Serdecznego przyjaciela.</p>
<p>To nie żadna bagatela...</p>
<p>(Jak to zrobił ten Puchatek?)</p>
<p>Więc wynalazł taki statek,</p>
<p>Nie łodzisko jakieś marne,</p>
<p>Lecz wspaniały okręt-garnek.</p>
<p>No i właśnie tym zasłynął,</p>
<p>Że po prostu nim popłynął.</p>
<p>(O kim mowa?)</p>
<p>O Puchatku. O Kubusiu. O niedźwiadku.</p>
<p>O tym Misiu, mężnym, znanym,</p>
<p>Co miał Rozum Niesłychany,</p>
<p>O tym, co jak głosi wieść,</p>
<p>Ponad wszystko lubił jeść</p>
<p>I był gruby jak baryłka.</p>
<p>(Czy to czasem nie pomyłka?</p>
<p>Czy na pewno to ten sam?)</p>
<p>Przecież ja go dobrze znam!</p>
<p>Tak, to Kubuś, Miś Puchatek,</p>
<p>Wielki mędrzec i bohater,</p>
<p>A więc, panie i panowie,</p>
<p>Pijmy teraz jego zdrowie!</p>
<p>Gdy Puchatek tak sobie pomrukiwał, Sowa rozmawiała z Kłapouchym.</p>
<p>– Kłapouchy – rzekła Sowa – Krzyś wydaje wielkie przyjęcie.</p>
<p>– To ciekawe – powiedział Kłapouchy – pewnie znowu chcieliby mnie posadzić</p>
<p>między te małe kawałeczki, które pętały się za nami. W każdym razie dziękuję za Łaskawą</p>
<p>Pamięć. I proszę cię, nie mów mi już o tym.</p>
<p>– Jest zaproszenie dla ciebie.</p>
<p>– Co takiego?</p>
<p>– Zaproszenie.</p>
<p>– Tak, już słyszałem. A kto mi to podsypie?</p>
<p>– To nie jest nic do jedzenia. To znaczy, że ciebie się prosi na przyjęcie. Jutro.</p>
<p>Kłapouchy smutno potrząsnął głową.</p>
<p>– Masz chyba na myśli Prosiaczka. Tego małego z niespokojnymi uszami. To na</p>
<p>pewno chodzi o Prosiaczka. Mogę mu to powtórzyć.</p>
<p>– Ależ nie – rzekła Sowa już bardzo zirytowana – tu chodzi o ciebie.</p>
<p>– Czy jesteś tego pewna?</p>
<p>– Najzupełniej. Krzyś powiedział: “Zawiadom ich wszystkich”. Najwyraźniej: “Ich</p>
<p>wszystkich”.</p>
<p>– Ich wszystkich prócz Kłapouchego? – powiedział Kłapouchy z goryczą.</p>
<p>– Ich wszystkich, i basta! – huknęła Sowa ze złością.</p>
<p>– Ach – westchnął Kłapouchy. – To z pewnością nieporozumienie, ale mimo to</p>
<p>przyjdę. Tylko nie miejcie do mnie żalu, jeśli będzie padał deszcz.</p>
<p>Ale deszcz nie padał. Ustawiono długi stół na trawie, pod drzewem, i wszyscy siedli</p>
<p>dokoła. Krzyś usiadł na jednym końcu, a Puchatek na drugim, a między nimi z jednej strony</p>
<p>siedziała Sowa Przemądrzała, Kłapouchy i Prosiaczek, a z drugiej – Królik i</p>
<p>Mama-Kangurzyca z Maleństwem. A wszyscy krewni-i-znajomi Królika rozsiedli się na</p>
<p>trawie i czekali z utęsknieniem, aby ktoś do nich przemówił albo coś zrzucił ze stołu, albo</p>
<p>zapytał ich, która godzina.</p>
<p>Było to pierwsze przyjęcie, na jakim było Maleństwo. Toteż było ono z tego powodu</p>
<p>niesłychanie przejęte. Gdy wszyscy zasiedli do stołu, Maleństwo zaczęło gadać:</p>
<p>– Jak się masz, Puchatku! – zapiszczało.</p>
<p>– Jak się masz, Maleństwo! – odpowiedział Puchatek.</p>
<p>Maleństwo podskoczyło parę razy na swoim wysokim krzesełku i zaczęło znowu.</p>
<p>– Jak się masz, Prosiaczku! – zapiszczało.</p>
<p>Prosiaczek skinął mu tylko z daleka łapką, bo był zanadto zajęty, żeby cokolwiek</p>
<p>powiedzieć.</p>
<p>– Jak się masz, Kłapouchy! – zapiszczało Maleństwo.</p>
<p>Kłapouchy posępnie skinął głową.</p>
<p>– Zaraz będzie deszcz – powiedział – jeśli już nie pada.</p>
<p>Maleństwo spojrzało, czy deszcz nie pada. A ponieważ nie padał, zapiszczało:</p>
<p>– Jak się masz, Sowo!</p>
<p>– Jak się masz, mały bąku! – odpowiedziała Sowa bardzo uprzejmie i dalej</p>
<p>opowiadała Krzysiowi o pewnym wypadku, który o mało co nie przytrafił się jednej z jej</p>
<p>przyjaciółek, której Krzyś nie znał; a Mama-Kangurzyca powiedziała do swego Maleństwa: –</p>
<p>Najpierw wypij mleczko, kochanie, a potem rozmawiaj! – I maleństwo, które właśnie piło</p>
<p>swoje mleczko, powiedziało, że ono może robić i jedno, i drugie naraz... i trzeba je było</p>
<p>potem przewrócić na grzbiecik i dość długo suszyć.</p>
<p>Gdy wszyscy już sobie dobrze podjedli, Krzyś zastukał łyżką w stół i wszyscy</p>
<p>zamilkli z wyjątkiem Maleństwa, które właśnie kończyło głośny atak czkawki i starało się</p>
<p>zrobić taką minę, jakby się to wydarzyło jednemu z krewnych-i-znajomych Królika.</p>
<p>– Dzisiejsze przyjęcie – powiedział Krzyś – urządzone jest na cześć tego, co ktoś</p>
<p>zrobił, i wszyscy wiemy, kto jest ten ktoś, i to jest jego przyjęcie, bo urządzone jest na cześć</p>
<p>tego, co on zrobił. A ja mam dla niego prezent i zaraz mu go dam. – Potem rozejrzał się</p>
<p>wokoło i szepnął: – Gdzie on mi się podział?</p>
<p>Kiedy Krzyś rozglądał się dokoła, Kłapouchy chrząknął znacząco i zaczął mówić.</p>
<p>– Przyjaciele – powiedział – i wy, licznie tu zgromadzone drobnostki. Jest to dla mnie</p>
<p>przyjemność, a raczej była do tej chwili wielka przyjemność widzieć was na przyjęciu</p>
<p>urządzonym na moją cześć. To, co zrobiłem, to nic wielkiego. Każde z was na moim miejscu,</p>
<p>z wyjątkiem Królika i Sowy, i Kangurzycy, zrobiłoby to samo. No i Puchatka też. Nie biorę</p>
<p>tu, oczywiście, pod uwagę Maleństwa ani Prosiaczka, bo oni są jeszcze za mali. Każdy z was,</p>
<p>powtarzam, na moim miejscu zrobiłby to samo. Lecz właśnie przydarzyło się to mnie. Nie</p>
<p>chodzi mi wcale o to, muszę to powiedzieć z całą stanowczością, za czym rozgląda się w tej</p>
<p>chwili Krzyś – to mówiąc przyłożył przednią łapę do pyska i rzekł głośnym szeptem: –</p>
<p>Spróbuj poszukać pod stołem – lecz o to, że powinniście wszyscy robić wszystko, aby sobie</p>
<p>wzajemnie pomagać. Czuję, że powinniśmy wszyscy...</p>
<p>– Hep! – wyrwało się Maleństwu.</p>
<p>– Fe, Maleństwo! – rzekła Kangurzyca z wymówką.</p>
<p>– Czy to ja? – spytało Maleństwo trochę zdziwione.</p>
<p>– O czym mówi Kłapouchy? – szepnął Prosiaczek do ucha Puchatkowi.</p>
<p>– Nie wiem – odparł z bólem Puchatek.</p>
<p>– Myślałem, że to przyjęcie jest na twoją cześć.</p>
<p>– Kiedyś i ja tak myślałem, ale teraz już nie.</p>
<p>– Wolałbym, żeby to było na twoją cześć niż na Kłapouchego – rzekł Prosiaczek.</p>
<p>– I ja też – powiedział Puchatek.</p>
<p>– Hep! – znów wyrwało się Maleństwu.</p>
<p>– JAK WŁAŚNIE MÓWIŁEM – ciągnął dalej dobitnie i uroczyście Kłapouchy – gdy</p>
<p>mi przerwały różne głośne dźwięki, czuję, że powinniśmy...</p>
<p>– Mam, mam! – zawołał Krzyś z przejęciem. – Podajcie to najmilszemu, poczciwemu</p>
<p>Puchatkowi. To dla niego.</p>
<p>– Dla Puchatka? – spytał Kłapouchy.</p>
<p>– Oczywiście, dla najlepszego Misia pod słońcem.</p>
<p>– No, cóż? Wiedziałem o tym z góry – westchnął Kłapouchy. – Oto są przyjaciele...</p>
<p>Różnie bywa na tym świecie.</p>
<p>Ale nikt nie słuchał tego, co mówił Kłapouchy, bo co chwila rozlegały się okrzyki:</p>
<p>“Otwórz to, Puchatku!”, “Co tam jest, Puchatku?”, “Nie wiem”, “Ale ja wiem”, “Nie, nie</p>
<p>wiesz” – i tym podobne uwagi. A Puchatek otwierał paczuszkę, jak tylko mógł najprędzej, nie</p>
<p>przecinając sznurka, bo nigdy nie wiadomo, na co w domu może się przydać kawałek</p>
<p>sznurka.</p>
<p>Gdy Puchatek zobaczył, co jest w paczuszce, o mało co nie przewrócił się z radości.</p>
<p>Była to skrzyneczka kolorowych ołówków. Były tam ołówki oznaczone literami M.R. – to</p>
<p>znaczy dla Misia Ratownika, na innych znów były litery D.M. – co oznaczało dla Dzielnego</p>
<p>Misia. Był tam jeszcze scyzoryk do ostrzenia ołówków i gumka do wycierania tego</p>
<p>wszystkiego, co się źle napisało, i linia do rysowania linijek, żeby na nich równo pisać słowa,</p>
<p>i podziałka, zrobiona na linii, żeby można nią było wszystko wymierzyć, i Niebieskie Ołówki,</p>
<p>i Czerwone Ołówki, i Zielone Ołówki, żeby mówić o rozmaitych rzeczach na niebiesko, na</p>
<p>czerwono i na zielono.</p>
<p>I każda z tych ślicznych rzeczy leżała w osobnej przegródce, a wieko skrzyneczki</p>
<p>zakończone było zameczkiem, żeby można ją było zamknąć.</p>
<p>I wszystko to było dla Puchatka.</p>
<p>– Ojej! – powiedział Puchatek.</p>
<p>– Ojej, Puchatku! – powiedzieli wszyscy z wyjątkiem Kłapouchego.</p>
<p>– Dziękuję – powiedział Puchatek.</p>
<p>A Kłapouchy powiedział pod nosem do siebie: – Jakieś sztuczki do pisania. Ołówki i</p>
<p>coś tam jeszcze. Mocno przecenione, moim zdaniem. Bzdura. Nic ważnego.</p>
<p>A później, gdy wszyscy się już pożegnali i podziękowali Krzysiowi, Puchatek z</p>
<p>Prosiaczkiem w złocisty wieczór wracali zamyśleni do domu i przez dłuższy czas milczeli.</p>
<p>– Powiedz, Puchatku – rzekł wreszcie Prosiaczek – co ty mówisz, jak się budzisz z</p>
<p>samego rana?</p>
<p>– Mówię: “Co też dziś będzie na śniadanie?” – odpowiedział Puchatek. – A co ty</p>
<p>mówisz, Prosiaczku?</p>
<p>– Ja mówię: “Ciekaw jestem, co się dzisiaj wydarzy ciekawego”.</p>
<p>Puchatek skinął łebkiem w zamyśleniu.</p>
<p>– To na jedno wychodzi – powiedział.</p>
<p>A co było potem? – spytał Krzyś.</p>
<p>– Kiedy?</p>
<p>– Nazajutrz rano.</p>
<p>– Nie wiem.</p>
<p>– Czy mógłbyś pomyśleć i kiedyś opowiedzieć mnie i Puchatkowi?</p>
<p>– Gdybyście bardzo tego chcieli...</p>
<p>– Puchatek bardzo chce – powiedział Krzyś.</p>
<p>Po czym westchnął głęboko, wziął swego Misia za łapkę i ciągnąc go za sobą, poszedł</p>
<p>w stronę drzwi. Na odchodnym obrócił się i powiedział:</p>
<p>– Czy możesz przyjść do mnie, jak będę w kąpieli?</p>
<p>– Mogę.</p>
<p>– A czy Puchatka skrzyneczka do ołówków była ładniejsza od mojej?</p>
<p>– Była zupełnie taka sama jak twoja, Krzysiu – odpowiedziałem.</p>
<p>Krzyś kiwnął główką i wyszedł... a po chwili usłyszałem, jak Kubuś Puchatek –</p>
<p>tuk-tuk-tuk – właził za nim po schodach.</p>
<p>Dalsze dzieje Kubusia Puchatka znajdziecie w książce tego samego autora pt. “Chatka Puchatka”.</p>
